昔日齷齪不足誇，今朝放蕩思無涯。春風得意馬蹄疾，一日看盡長安花。慈母手中線，遊子身上衣。臨行密密縫，意恐遲遲歸。誰言寸草心，報得三春暉。南山塞天地，日月石上生。高峰夜留景，深谷晝未明。山中人自正，路險心亦平。長風驅松柏，聲拂萬壑清。到此悔讀書，朝朝近浮名。河邊織女星，河畔牽牛郎。未得渡清淺，相對遙相望。蕩子守邊戍，佳人莫相從。去來年月多，苦愁改形容。上山復下山，踏草成古蹤。徒言採蘼蕪，十度一不逢。鑑獨是明月，識志唯寒鬆。井桃始開花，一見悲萬重。人顏不再春，桃色有再濃。捐氣入空房，無憀乍從容。啟貼理針線，非獨學裁縫。手持未染彩，繡為白芙蓉。芙蓉無染汙，將以表心素。欲寄未歸人，當春無信去。無信反增愁，愁心緣隴頭。願君如隴水，冰鏡水還流。宛宛青絲線，纖纖白玉鉤。玉鉤不虧缺，青絲無斷絕。回還勝雙手，解盡心中結。梧桐相待老，鴛鴦會雙死。貞女貴徇夫，捨生亦如此。波瀾誓不起，妾心古井水。天津橋下冰初結，洛陽陌上人行絕。榆柳蕭疏樓閣閒，月明直見嵩山雪。秋氣悲萬物，驚風振長道。登高有所思，寒雨傷百草。平生有親愛，零落不相保。五情今已傷，安得自能老。晨登洛陽阪，目極天茫茫。群物歸大化，六龍頹西荒。豺狼日已多，草木日已霜。饑年無遺粟，眾鳥去空場。路傍誰家子，白首離故鄉。含酸望松柏，仰面訴穹蒼。去去勿複道，苦飢形貌傷。徘徊不能寐，耿耿含酸辛。中夜登高樓，憶我舊星辰。四時互遷移，萬物何時春。唯憶首陽路，永謝當時人。長安佳麗地，宮月生蛾眉。陰氣凝萬里，坐看芳草衰。玉堂有玄鳥，亦以從此辭。傷哉志士嘆，故國多遲遲。深宮豈無樂，擾擾復何為。朝見名與利，莫還生是非。姜牙佐周武，世業永巍巍。舉才天道親，首陽誰采薇。去去荒澤遠，落日當西歸。羲和駐其輪，四海借餘暉。極目何蕭索，驚風正離披。鴟鴞鳴高樹，眾鳥相因依。東方有一士，歲暮常苦飢。主人數相問，脈脈今何為。貧賤亦有樂，且願掩柴扉。火雲流素月，三五何明明。光曜侵白日，賢愚迷至精。四時更變化，天道有虧盈。常恐今已沒，須臾還復生。河梁暮相遇，草草不復言。漢家正離亂，王粲別荊蠻。野澤何蕭條，悲風振空山。舉頭是星辰，念我何時還。親愛久別散，形神各離遷。未為生死訣，長在心目間。有鳥東西來，哀鳴過我前。願飛浮雲外，飲啄見青天。孟冬陰氣交，兩河正屯兵。煙塵相馳突，烽火日夜驚。太行險阻高，挽粟輸連營。奈何操弧者，不使梟巢傾。猶聞漢北兒，怙亂謀縱橫。擅搖干戈柄，呼叫豺狼聲。白日臨爾軀，胡為喪丹誠。豈無感激士，以致天下平。登高望寒原，黃雲鬱崢嶸。坐馳悲風暮，嘆息空沾纓。孤骨夜難臥，吟蟲相唧唧。老泣無涕洟，秋露為滴瀝。去壯暫如翦，來衰紛似織。觸緒無新心，叢悲有餘憶。詎忍逐南帆，江山踐往昔。秋月顏色冰，老客志氣單。冷露滴夢破，峭風梳骨寒。席上印病文，腸中轉愁盤。疑懷無所憑，虛聽多無端。梧桐枯崢嶸，聲響如哀彈。一尺月透戶，仡栗如劍飛。老骨坐亦驚，病力所尚微。蟲苦貪剪色，鳥危巢焚輝。孀娥理故絲，孤哭抽餘思。浮年不可追，衰步多夕歸。秋至老更貧，破屋無門扉。一片月落床，四壁風入衣。疏夢不復遠，弱心良易歸。商葩將去綠，繚繞爭餘輝。野步踏事少，病謀向物違。幽幽草根蟲，生意與我微。竹風相戛語，幽閨暗中聞。鬼神滿衰聽，恍惚難自分。商葉墮幹雨，秋衣臥單雲。病骨可剸物，酸呻亦成文。瘦攢如此枯，壯落隨西曛。褭褭一線命，徒言系絪縕。老骨懼秋月，秋月刀劍稜。纖輝不可幹，冷魂坐自凝。羈雌巢空鏡，仙飆蕩浮冰。驚步恐自翻，病大不敢凌。單床寤皎皎，瘦臥心兢兢。洗河不見水，透濁為清澄。詩壯昔空說，詩衰今何憑。老病多異慮，朝夕非一心。商蟲哭衰運，繁響不可尋。秋草瘦如發，貞芳綴疏金。晚鮮詎幾時，馳景還易陰。弱習徒自恥，莫知欲何任。露才一見讒，潛智早已深。防深不防露，此意古所箴。歲暮景氣幹，秋風兵甲聲。織織勞無衣，喓喓徒自鳴。商聲聳中夜，蹇支廢前行。青發如秋園，一剪不復生。少年如餓花，瞥見不復明。君子山嶽定，小人絲毫爭。多爭多無壽，天道戒其盈。冷露多瘁索，枯風曉吹噓。秋深月清苦，蟲老聲粗疏。赬珠枝累累，芳金蔓舒舒。草木亦趣時，寒榮似春餘。悲彼零落生，與我心何如。老人朝夕異，生死每日中。坐隨一啜安，臥與萬景空。視短不到門，聽澀詎逐風。還如刻削形，免有纖悉聰。浪浪謝初始，皎皎幸歸終。孤隔文章友，親密蒿萊翁。歲綠閔以黃，秋節迸又窮。四時既相迫，萬慮自然叢。南逸浩淼際，北貧磽确中。曩懷沉遙江，衰思結秋嵩。鋤食難滿腹，葉衣多醜躬。塵縷不自整，古吟將誰通。幽竹嘯鬼神，楚鐵生虯龍。志士多異感，運鬱由邪衷。常思書破衣，至死教初童。習樂莫習聲，習聲多頑聾。明明胸中言，願寫為高崇。幽苦日日甚，老力步步微。常恐暫下床，至門不復歸。飢者重一食，寒者重一衣。泛廣豈無涘，恣行亦有隨。語中失次第，身外生瘡痍。桂蠹既潛朽，桂花損貞姿。詈言一失香，千古聞臭詞。將死始前悔，前悔不可追。哀哉輕薄行，終日與駟馳。流運閃欲盡，枯折皆相號。棘枝風哭酸，桐葉霜顏高。老蟲幹鐵鳴，驚獸孤玉咆。商氣洗聲瘦，晚陰驅景勞。集耳不可遏，噎神不可逃。蹇行散餘鬱，幽坐誰與曹。抽壯無一線，剪懷盈千刀。清詩既名脁，金菊亦姓陶。收拾昔所棄，諮嗟今比毛。幽幽歲晏言，零落不可操。霜氣入病骨，老人身生冰。衰毛暗相刺，冷痛不可勝。鷕鷕伸至明，強強攬所憑。瘦坐形欲折，腹飢心將崩。勸藥左右愚，言語如見憎。聳耳噎神開，始知功用能。日中視餘瘡，暗隙聞繩蠅。彼嗅一何酷，此味半點凝。潛毒爾無厭，餘生我堪矜。凍飛幸不遠，冬令反心懲。出沒各有時，寒熱苦相凌。仰謝調運翁，請命願有徵。黃河倒上天，眾水有卻來。人心不及水，一直去不回。一直亦有巧，不肯至蓬萊。一直不知疲，唯聞至省臺。忍古不失古，失古志易摧。失古劍亦折，失古琴亦哀。夫子失古淚，當時落漼漼。詩老失古心，至今寒皚皚。古骨無濁肉，古衣如蘚苔。勸君勉忍古，忍古銷塵埃。詈言不見血，殺人何紛紛。聲如窮家犬，吠竇何誾誾。詈痛幽鬼哭，詈侵黃金貧。言詞豈用多，憔悴在一聞。古詈舌不死，至今書云云。今人詠古書，善惡宜自分。秦火不爇舌，秦火空爇文。所以詈更生，至今橫絪縕。颯颯秋風生，愁人怨離別。含情兩相向，欲語氣先咽。心曲千萬端，悲來卻難說。別後唯所思，天涯共明月。試妾與君淚，兩地滴池水。看取芙蓉花，今年為誰死！擊石乃有火，不擊元無煙。人學始知道，不學非自然。萬事須己運，他得非我賢。青春須早為，豈能長少年。巴江上峽重複重，陽臺碧峭十二峰。荊王獵時逢暮雨，夜臥高丘夢神女。輕紅流煙溼豔姿，行雲飛去明星稀。目極魂斷望不見，猿啼三聲淚滴衣。濁水心易傾，明波興初發。思逢海底人，乞取蚌中月。此興若未諧，此心終不歇。弦貞五條音，鬆直百尺心。貞弦含古風，直鬆凌高岑。浮聲與狂葩，胡為欲相侵。忽然太行雪，昨夜飛入來。崚嶒墮庭中，嚴白何皚皚。奴婢曉開戶，四肢凍徘徊。咽言詞不成，告訴情狀摧。官給未入門，家人盡以灰。意勸莫笑雪，笑雪貧為災。將暖此殘疾，典賣爭致杯。教令再舉手，誇曜餘生才。強起吐巧詞，委曲多新裁。為爾作非夫，忍恥轟暍雷。書之與君子，庶免生嫌猜。心心復心心，結愛務在深。一度欲離別，千回結衣襟。結妾獨守志，結君早歸意。始知結衣裳，不如結心腸。坐結行亦結，結盡百年月。不寐亦不語，片月秋稍舉。孤鴻憶霜群，獨鶴叫雲侶。怨彼浮花心，飄飄無定所。高張系繂帆，遠過梅根渚。回織別離字，機聲有酸楚。杜鵑聲不哀，斷猿啼不切。月下誰家砧，一聲腸一絕。杵聲不為客，客聞發自白。杵聲不為衣，欲令遊子歸。立德何亭亭，西南聳高隅。陽崖洩春意，井圃留冬蕪。勝引即紆道，幽行豈通衢。碧峰遠相揖，清思誰言孤。寺秩雖貴家，濁醪良可哺。聳城架霄漢，潔宅涵絪縕。開門洛北岸，時鎖嵩陽雲。夜高星辰大，晝長天地分。厚韻屬疏語，薄名謝囂聞。茲焉有殊隔，永矣難及群。賓秩已覺厚，私儲常恐多。清貧聊自爾，素責將如何。儉教先勉力，修襟無餘佗。良棲一枝木，靈巢片葉荷。仰笑鵾鵬輩，委身拂天波。疏門不掩水，洛色寒更高。曉碧流視聽，夕清濯衣袍。為於仁義得，未覺登陟勞。遠岸雪難莫，勁枝風易號。霜禽各嘯侶，吾亦愛吾曹。崎嶇有懸步，委曲饒荒尋。遠樹足良木，疏巢無爭禽。素魄銜夕岸，綠水生曉潯。空曠伊洛視，彷彿瀟湘心。何必尚遠異，憂勞滿行襟。懸途多仄足，崎圃無修畦。芳蘭與宿艾，手擷心不迷。品子懶讀書，轅駒難服犁。虛食日相投，誇腸詎能低。恥從新學遊，願將古農齊。都城多聳秀，愛此高縣居。伊雒繞街巷，鴛鴦飛閻閭。翠景何的礫，霜颸飄空虛。突出萬家表，獨治二畝蔬。一旬一手版，十日九手鋤。手鋤手自勖，激勸亦已饒。畏彼梨慄兒，空資玩弄驕。夜景臥難盡，晝光坐易消。治舊得新義，耕荒生嘉苗。鋤治苟愜適，心形俱逍遙。玉蹄裂鳴水，金綬忽照門。拂拭貧士席，拜候丞相轅。德疏未為高，禮至方覺尊。豈唯耀茲日，可以榮遠孫。如何一陽朝，獨荷眾瑞繁。東南富水木，寂寥蔽光輝。此地足文字，及時隘驂騑.仄雪踏為平，澀行變如飛。令畦生氣色，嘉綠新霏微。天意資厚養，賢人肯相違。良人昨日去，明月又不圓。別時各有淚，零落青樓前。君淚濡羅巾，妾淚滿路塵。羅巾長在手，今得隨妾身。路塵如得風，得上君車輪。漁陽千里道，近如中門限。中門逾有時，漁陽長在眼。生在綠羅下，不識漁陽道。良人自戍來，夜夜夢中到。拔心草不死，去根柳亦榮。獨有失意人，恍然無力行。昔為連理枝，今為斷絃聲。連理時所重，斷絃今所輕。吾欲進孤舟，三峽水不平。吾欲載車馬，太行路崢嶸。萬物根一氣，如何互相傾。憶人莫至悲，至悲空自衰。寄人莫剪衣，剪衣未必歸。朝為雙蒂花，莫為四散飛。花落還繞樹，遊子不顧期。夭桃花清晨，遊女紅粉新。夭桃花薄暮，遊女紅粉故。樹有百年花，人無一定顏。花送人老盡，人悲花自閒。貧女鏡不明，寒花日少容。暗蛩有虛織，短線無長縫。浪水不可照，狂夫不可從。浪水多散影，狂夫多異蹤。持此一生薄，空成萬恨濃。夜鏡不照物，朝光何時升。黯然秋思來，走入志士膺。志士惜時逝，一宵三四興。清漢徒自朗，濁河終無澄。舊愛忽已遠，新愁坐相凌。君其隱壯懷，我亦逃名稱。古人貴從晦，君子忌黨朋。傾敗生所競，保全歸懵懵。浮雲何當來，潛虯會飛騰。未見天子面，不如雙盲人。賈生對文帝，終日猶悲辛。夫子亦如盲，所以空泣麟。有時獨齋心，彷彿夢稱臣。夢中稱臣言，覺後真埃塵。東京有眼富不如，西京無眼貧西京。無眼猶有耳隔牆，時聞天子車轔轔。轔轔車聲輾冰玉，南郊壇上禮百神。西明寺後窮瞎張太祝，縱爾有眼誰爾珍。天子咫尺不得見，不如閉眼且養真。利劍不可近，美人不可親。利劍近傷手，美人近傷身。道險不在廣，十步能摧輪。情愛不在多，一夕能傷神。冬至日光白，始知陰氣凝。寒江波浪凍，千里無平冰。飛鳥絕高羽，行人皆晏興。荻洲素浩渺，碕岸澌崚嶒。煙舟忽自阻，風帆不相乘。何況異形體，信任為股肱。涉江莫涉凌，得意須得朋。結交非賢良，誰免生愛憎。凍水有再浪，失飛有載騰。一言縱醜詞，萬響無善應。取鑑諒不遠，江水千萬層。何當春風吹，利涉吾道弘。朝見一片雲，暮成千裡雨。悽清溼高枝，散漫沾荒土。旭日朱樓光，東風不驚塵。公子醉未起，美人爭探春。探春不為桑，探春不為麥。日日出西園，只望花柳色。乃知田家春，不入五侯宅。昔多相與笑，今誰相與哀。峽哀哭幽魂，噭噭風吹來。墮魄抱空月，出沒難自裁。齏粉一閃間，春濤百丈雷。峽水聲不平，碧沲牽清洄。沙稜箭箭急，波齒齗齗開。呀彼無底吮，待此不測災。谷號相噴激，石怒爭旋迴。古醉有復鄉，今縲多為能。字孤徒彷彿，銜雪猶驚猜。薄俗少直腸，交結須橫財。黃金買相吊，幽泣無餘漼。我有古心意，為君空摧頹。上天下天水，出地入地舟。石劍相劈斫，石波怒蛟虯。花木疊宿春，風飆凝古秋。幽怪窟穴語，飛聞肸蠁流。沉哀日已深，銜訴將何求。三峽一線天，三峽萬繩泉。上仄碎日月，下掣狂漪漣。破魂一兩點，凝幽數百年。峽暉不停午，峽險多飢涎。樹根鎖枯棺，孤骨嫋嫋懸。樹枝哭霜棲，哀韻杳杳鮮。逐客零落腸，到此湯火煎。性命如紡績，道路隨索緣。奠淚吊波靈，波靈將閃然。峽亂鳴清磬，產石為鮮鱗。噴為腥雨涎，吹作黑井身。怪光閃眾異，餓劍唯待人。老腸未曾飽，古齒嶄巖嗔。嚼齒三峽泉，三峽聲齗齗。峽螭老解語，百丈潭底聞。毒波為計校，飲血養子孫。既非皋陶吏，空食沉獄魂。潛怪何幽幽，魄說徒云云。峽聽哀哭泉，峽吊鰥寡猿。峽聲非人聲，劍水相劈翻。斯誰士諸謝，奏此沉苦言。讒人峽虯心，渴罪呀然潯。所食無直腸，所語饒梟音。石齒嚼百泉，古風號千琴。幽哀莫能遠，分雪何由尋。月魄高卓卓，峽窟清沉沉。銜訴何時明，抱痛已不禁。犀飛空波濤，裂石千嶔岑。峽稜剸日月，日月多摧輝。物皆斜仄生，鳥亦斜仄飛。潛石齒相鎖，沉魂招莫歸。恍惚清泉甲，斑斕碧石衣。餓咽潺湲號，涎似泓浤肥。峽青不可遊，腥草生微微。峽景滑易墮，峽花怪非春。紅光根潛涎，碧雨飛沃津。巴谷蛟螭心，巴鄉魍魎親。啖生不問賢，至死獨養身。腥語信者誰，拗歌歡非真。仄田無異稼，毒水多獰鱗。異類不可友，峽哀哀難伸。峽水劍戟獰，峽舟霹靂翔。因依虺蜴手，起坐風雨忙。峽旅多竄官，峽氓多非良。滑心不可求，滑習積已長。漠漠涎霧起，齗齗涎水光。渴賢如之何，忽在水中央。梟鴟作人語，蛟虯吸水波。能於白日間，諂欲晴風和。駭智蹶眾命，蘊腥布深蘿。齒泉無底貧，鋸涎在處多。仄樹鳥不巢，踔塔猿相過。峽哀不可聽，峽怨其奈何。見盡數萬里，不聞三聲猿。但飛蕭蕭雨，中有亭亭魂。千載楚王恨，遺文宋玉言。至今晴明天，雲結深閨門。華嶽獨靈異，草木恆新鮮。山盡五色石，水無一色泉。仙酒不醉人，仙芝皆延年。夜聞明星館，時韻女蘿弦。敬茲不能寐，焚柏吟道篇。楚血未乾衣，荊虹尚埋輝。痛玉不痛身，抱璞求所歸。分拙多感激，久遊遵長途。經過湘水源，懷古方踟躕。舊稱楚靈均，此處殞忠軀。側聆故老言，遂得旌賢愚。名參君子場，行為小人儒。騷文衒貞亮，體物情崎嶇。三黜有慍色，即非賢哲模。五十爵高秩，謬膺從大夫。胸襟積憂愁，容鬢復凋枯。死為不弔鬼，生作猜謗徒。吟澤潔其身，忠節寧見輸。懷沙滅其性，孝行焉能俱。且聞善稱君，一何善自殊。且聞過稱己，一何過不渝。悠哉風土人，角黍投川隅。相傳歷千祀，哀悼延八區。如今聖明朝，養育無羈孤。君臣逸雍熙，德化盈紛敷。巾車徇前侶，白日猶昆吾。寄君臣子心，戒此真良圖。造化絕高處，富春獨多觀。山濃翠滴灑，水折珠摧殘。溪鏡不隱發，樹衣長遇寒。風猿虛空飛，月狖叫嘯酸。信此神仙路，豈為時俗安。煮金陰陽火，囚怪星宿壇。花發我未識，玉生忽叢攢。蓬萊浮蕩漾，非道相從難。君心匣中鏡，一破不復全。妾心藕中絲，雖斷猶牽連。安知御輪士，今日翻回轅。一女事一夫，安可再移天。君聽去鶴言，哀哀七絲絃。十日一理髮，每梳飛旅塵。三旬九過飲，每食唯舊貧。萬物皆及時，獨餘不覺春。失名誰肯訪，得意爭相親。直木有恬翼，靜流無躁鱗。始知喧競場，莫處君子身。野策藤竹輕，山蔬薇蕨新。潛歌歸去來，事外風景真。萱草生堂階，遊子行天涯。慈親倚堂門，不見萱草花。富別愁在顏，貧別愁銷骨。懶磨舊銅鏡，畏見新白髮。古樹春無花，子規啼有血。離弦不堪聽，一聽四五絕。世途非一險，俗慮有千結。有客步大方，驅車獨迷轍。故人韓與李，逸翰雙皎潔。哀我摧折歸，贈詞縱橫設。徐方國東樞，元戎天下傑。禰生投刺遊，王粲吟詩謁。高情無遺照，朗抱開曉月。有土不埋冤，有仇皆為雪。願為直草木，永向君地列。願為古琴瑟，永向君聽發。欲識丈夫心，曾將孤劍說。君子勿鬱郁，聽我青蠅歌。人間少平地，森聳山嶽多。折輈不在道，覆舟不在河。須知一尺水，日夜增高波。叔孫毀仲尼，臧倉掩孟軻。蘭艾不同香，自然難為和。良玉燒不熱，直竹文不頗。自古皆如此，其如道在何。日往復不見，秋堂暮仍學。玄發不知白，曉入寒銅覺。為林未離樹，有玉猶在璞。誰把碧梧枝，刻作雲門樂。山壯馬力短，馬行石齒中。十步九舉轡，迴環失西東。溪水變為雨，懸崖陰濛濛。客衣飄颻秋，葛花零落風。白日舍我沒，征途忽然窮。殺氣不在邊，凜然中國秋。道險不在山，平地有摧輈。河南又起兵，清濁俱鎖流。豈唯私客艱，擁滯官行舟。況餘隔晨昏，去家成阻修。忽然兩鬢雪，同是一日愁。獨寢夜難曉，起視星漢浮。涼風蕩天地，日夕聲颼飀。萬物無少色，兆人皆老憂。長策苟未立，丈夫誠可羞。靈響復何事，劍鳴思戮讎。貧病誠可羞，故床無新裘。春色燒肌膚，時餐苦咽喉。倦寢意矇昧，強言聲幽柔。承顏自俯仰，有淚不敢流。默默寸心中，朝愁續莫愁。颯颯微雨收，翻翻橡葉鳴。月沉亂峰西，寥落三四星。前溪忽調琴，隔林寒琤琤。聞彈正弄聲，不敢枕上聽。回燭整頭簪，漱泉立中庭。定步屐齒深，貌禪目冥冥。微風吹衣襟，亦認宮徵聲。學道三十年，未免憂死生。聞彈一夜中，會盡天地情。垂老抱佛腳，教妻讀黃經。經黃名小品，一紙千明星。曾讀大般若，細感肸蠁聽。當時把齋中，方寸抱萬靈。忽復入長安，蹴踏日月寧。老方卻歸來，收拾可丁丁。拂拭塵几案，開函就孤亭。儒書難借索，僧籤饒芳馨。驛驛不開手，鏗鏗聞異鈴。得善如焚香，去惡如脫腥。安得顏子耳，曾未如此聽。聽之何有言，德教貴有形。何言中國外，有國如海萍。海萍國教異，天聲各泠泠。安排未定時，心火競熒熒。將如庶幾者，聲盡形元冥。貧孟忽不貧，請問孟何如。盧仝歸洛船，崔嵬但載書。江潮清翻翻，淮潮碧徐徐。夜信為朝信，朝信良卷舒。江淮君子水，相送仁有餘。我去官色衫，肩經入君廬。喃喃肩經郎，言語傾琪琚。琪琚鏗好詞，鳥鵲躍庭除。書船平安歸，喜報鄉里閭。我願拾遺柴，巢經於空虛。下免塵土侵，上為雲霞居。日月更相鎖，道義分明儲。不願空岧嶢，但願實工夫。實空二理微，分別相起予。經書荒蕪多，為君勉勉鋤。勉勉不敢專，傳之方在諸。凍手莫弄珠，弄珠珠易飛。驚霜莫翦春，翦春無光輝。零落小花乳，斕斑昔嬰衣。拾之不盈把，日暮空悲歸。地上空拾星，枝上不見花。哀哀孤老人，慼慼無子家。豈若沒水鳧，不如拾巢鴉。浪鷇破便飛，風雛嫋相誇。芳嬰不復生，向物空悲嗟。應是一線淚，入此春木心。枝枝不成花，片片落翦金。春壽何可長，霜哀亦已深。常時洗芳泉，此日洗淚襟。兒生月不明，兒死月始光。兒月兩相奪，兒命果不長。如何此英英，亦為吊蒼蒼。甘為墮地塵，不為末世芳。踏地恐土痛，損彼芳樹根。此誠天不知，翦棄我子孫。垂枝有千落，芳命無一存。誰謂生人家，春色不入門。冽冽霜殺春，枝枝疑纖刀。木心既零落，山竅空呼號。班班落地英，點點如明膏。始知天地間，萬物皆不牢。哭此不成春，淚痕三四斑。失芳蝶既狂，失子老亦孱。且無生生力，自有死死顏。靈鳳不銜訴，誰為扣天關。此兒自見災，花發多不諧。窮老收碎心，永夜抱破懷。聲死更何言，意死不必喈。病叟無子孫，獨立猶束柴。霜似敗紅芳，剪啄十數雙。參差呻細風，噞喁沸淺江。泣凝不可消，恨壯難自降。空遺舊日影，怨彼小書窗。慈烏不遠飛，孝子念先歸。而我獨何事，四時心有違。江海戀空積，波濤信來稀。長為路傍食，著盡家中衣。別劍不割物，離人難作威。遠行少僮僕，驅使無是非。為性玩好盡，積愁心緒微。始知時節駛，夏日非長輝。洞庭如瀟湘，疊翠蕩浮碧。鬆桂無赤日，風物饒清激。逍遙展幽韻，參差逗良覿。道勝不知疲，冥搜自無斁。曠然青霞抱，永矣白雲適。崆峒非凡鄉，蓬瀛在仙籍。無言從遠尚，還思君子識。波濤漱古岸，鏗鏘辨奇石。靈響非外求，殊音自中積。人皆走煩濁，君能致虛寂。何以祛擾擾，叩調清淅淅。既懼豪華損，誓從詩書益。一舉獨往姿，再搖飛遁跡。山深有變異，意愜無驚惕。採翠奪日月，照耀迷晝夕。鬆齋何用掃，蘿院自然滌。業峻謝煩蕪，文高追古昔。暫遙朱門戀，終立青史績。物表易淹留，人間重離析。難隨洞庭酌，且醉橫塘席。家家有芍藥，不妨至溫柔。溫柔一同女，紅笑笑不休。月娥雙雙下，楚豔枝枝浮。洞裡逢仙人，綽約青宵遊。芍藥誰為婿，人人不敢來。唯應待詩老，日日殷勤開。玉立無氣力，春凝且裴徊。將何謝青春，痛飲一百杯。芍藥吹欲盡，無奈曉風何。餘花欲誰待，唯待諫郎過。諫郎不事俗，黃金買高歌。高歌夜更清，花意晚更多。飲之不見底，醉倒深紅波。紅波盪諫心，諫心終無它。獨遊終難醉，挈榼徒經過。問花不解語，勸得酒無多。三年此村落，春色入心悲。料得一孀婦，經時獨淚垂。風巢嫋嫋春鴉鴉，無子老人仰面嗟。柳弓葦箭覷不見，高紅遠綠勞相遮。女嬋童子黃短短，耳中聞人惜春晚。逃蜂匿蝶踏地來，拋卻齋糜一瓷碗。一日踏春一百回，朝朝沒腳走芳埃。飢童餓馬掃花喂，向晚飲溪三兩杯。莓苔井上空相憶，轆轤索斷無訊息。酒人皆倚春發綠，病叟獨藏秋髮白。長安落花飛上天，南風引至三殿前。可憐春物亦朝謁，唯我孤吟渭水邊。枋口花間掣手歸，嵩陽為我留紅暉。可憐躑躅千萬尺，柱地柱天疑欲飛。蜜蜂為主各磨牙，咬盡村中萬木花。君家甕甕今應滿，五色冬籠甚可誇。不惜十指弦，為君千萬彈。常恐新聲至，坐使故聲殘。棄置今日悲，即是昨日歡。將新變故易，持故為新難。青山有蘼蕪，淚葉長不幹。空令後代人，採掇幽思蘭。瘦郭有志氣，相哀老龍鍾。勸我少吟詩，俗窄難爾容。一口百味別，況在醉會中。四座正當喧，片言何由通。顧餘昧時調，居止多疏慵。見書眼始開，聞樂耳不聰。視聽互相隔，一身且莫同。天疾難自醫，詩癖將何攻。見君如見書，語善千萬重。自悲咄咄感，變作煩惱翁。煩惱不可欺，古劍澀亦雄。知君方少年，少年懷古風。藏書拄屋脊，不惜與凡聾。我願拜少年，師之學崇崇。從他笑為矯，矯善亦可宗。天下無義劍，中原多瘡痍。哀哀陸大夫，正直神反欺。子路已成血，嵇康今尚嗤。為君每一慟，如劍在四肢。折羽不復飛，逝水不復歸。直鬆摧高柯，弱蔓將何依。朝為春日歡，夕為秋日悲。淚下無尺寸，紛紛天雨絲。積怨成疾疹，積恨成狂痴。怨草豈有邊，恨水豈有涯。怨恨馳我心，茫茫日何之。誰言舊居止，主人忽成客。僮僕強與言，相懼終脈脈。出亦何所求，入亦何所索。飲食迷精粗，衣裳失寬窄。迴風卷閒簟，新月生空壁。士有百役身，官無一姓宅。丈夫恥自飾，衰須從颯白。蘭交早已謝，榆景徒相迫。惟予心中鏡，不語光歷歷。長安秋聲幹，木葉相號悲。瘦僧臥冰凌，嘲詠含金痍。金痍非戰痕，峭病方在茲。詩骨聳東野，詩濤湧退之。有時踉蹌行，人驚鶴阿師。可惜李杜死，不見此狂痴。燕僧聳聽詞，袈裟喜新翻。北嶽厭利殺，玄功生微言。天高亦可飛，海廣亦可源。文章杳無底，劚掘誰能根。夢靈彷彿到，對我方與論。拾月鯨口邊，何我免為吞。燕僧擺造化，萬有隨手奔。補綴雜霞衣，笑傲諸貴門。將明文在身，亦爾道所存。朔雪凝別句，朔風飄徵魂。再期嵩少遊，一訪蓬蘿村。春草步步綠，春山日日暄。遙鶯相應吟，晚聽恐不繁。相思塞心胸，高逸難攀援。陝城臨大道，館宇屹幾鮮。候謁隨芳語，鏗詞芬蜀箋。從來鏡目下，見盡道心前。自謂古詩量，異將新學偏。戇人年六十，每月請三千。不敢等閒用，願為長壽錢。非關亦潔爾，將以救羸然。孤省痴皎皎，默吟寫綿綿。病書憑晝日，驛信寄宵鞭。疾訴將何諭，肆鱗今倒懸。塵鯉見枯浪，土鬣思幹泉。感感無緒蕩，愁愁作□邊。貞元文祭酒，比謹學韋玄。滿坐風無雜，當朝雅獨全。見知囑徐孺，賞句類陶淵。一顧生鴻羽，再言將鶴翩。宣揚隘車馬，君子湊駢闐。曾是此同眷，至今應賜憐。磨墨零落淚，楷字貢仁賢。白日照清水，淺深無隱姿。君子業高文，懷抱多正思。砥行碧山石，結交青松枝。碧山無轉易，青松難傾移。落落出俗韻，琅琅大雅詞。自非隨氏掌，明月安能持。千里不可倒，一返無近期。如何非意中，良覿忽在茲。道語必疏淡，儒風易凌遲。願存堅貞節，勿為霜霰欺。楚屈入水死，詩孟踏雪僵。直氣苟有存，死亦何所妨。日劈高查牙，清稜含冰漿。前古後古冰，與山氣勢強。閃怪千石形，異狀安可量。有時春鏡破，百道聲飛揚。潛仙不足言，朗客無隱腸。為君傾海宇，日夕多文章。天下豈無緣，此山雪昂藏。煩君前致詞，哀我老更狂。狂歌不及狂，歌聲緣鳳凰。鳳兮何當來，消我孤直瘡。君文真鳳聲，宣隘滿鏗鏘。洛友零落盡，逮茲悲重傷。獨自奮異骨，將騎白角翔。再三勸莫行，寒氣有刀槍。仰慚君子多，慎勿作芬芳。離思著百草，綿綿生無窮。側聞畿甸秀，三振詞策雄。太守不韻俗，諸生皆變風。郡齋敞西清，楚瑟驚南鴻。海畔帝城望，雲陽天色中。酒酣正芳景，詩綴新碧叢。服彩老萊並，侍車江革同。過隋柳憔悴，入洛花蒙籠。高步詎留足，前程在層空。獨慚病鶴羽，飛送力難崇。習之勢翩翩，東南去遙遙。贈君雙履足，一為上皋橋。皋橋路逶迤，碧水清風飄。新秋折藕花，應對吳語嬌。千巷分淥波，四門生早潮。湖榜輕嫋嫋，酒旗高寥寥。小時屐齒痕，有處應未銷。舊憶如霧星，怳見於夢消。言之燒人心，事去不可招。獨孤宅前曲，箜篌醉中謠。壯年俱悠悠，逮茲各焦焦。執手復執手，唯道無枯凋。眾毒蔓貞鬆，一枝難久榮。豈知黃庭客，仙骨生不成。春色舍芳蕙，秋風繞枯莖。彈琴不成曲，始覺知音傾。館月改舊照，吊賓寫餘情。還舟空江上，波浪送銘旌。一別一回老，志士白髮早。在富易為容，居貧難自好。沉憂損性靈，服藥亦枯槁。秋風遊子衣，落日行遠道。君問去何之，賤身難自保。王家事已奇，孟氏慶無涯。獻子還生子，羲之又有之。鳳兮且莫嘆，鯉也會聞詩。小小豫章甲，纖纖玉樹姿。人來唯仰乳，母抱未知慈。我欲揀其養，放麛者是誰。江上花木凍，雨中零落春。應由放忠直，在此成漂淪。嘉豔皆損汙，好音難殷勤。天涯多遠恨，雪涕盈芳辰。坐哭青草上，臥吟幽水濱。興言念風俗，得意唯波鱗。枕蓆病流溼，檐楹若飛津。始知吳楚水，不及京洛塵。風浦蕩歸棹，泥陂陷徵輪。兩途日無遂，相贈唯沾巾。吾師當幾祖，說法雲無空。禪心三界外，宴坐天地中。院靜鬼神去，身與草木同。因知護王國，滿鉢盛毒龍。抖擻塵埃衣，謁師見真宗。何必千萬劫，瞬息去樊籠。盛夏火為日，一堂十月風。不得為弟子，名姓掛儒宮。主人夜呻吟，皆入妻子心。客子晝呻吟，徒為蟲鳥音。妻子手中病，愁思不復深。僮僕手中病，憂危獨難任。丈夫久漂泊，神氣自然沉。況於滯疾中，何人免噓。大海亦有涯，高山亦有岑。沉憂獨無極，塵淚互盈襟。道意勿乏味，心緒病無悰。蒙茗玉花盡，越甌荷葉空。錦水有鮮色，蜀山饒芳叢。雲根才翦綠，印縫已霏紅。曾向貴人得，最將詩叟同。幸為乞寄來，救此病劣躬。欲上千級閣，問天三四言。未尺數十登，心目風浪翻。手手把驚魄，腳腳踏墜魂。卻流至舊手，傍掣猶欲奔。老病但自悲，古蠹木萬痕。老力安可誇，秋海萍一根。孤叟何所歸，晝眼如黃昏。常恐失好步，入彼市井門。結僧為親情，策竹為子孫。此誠徒切切，此意空存存。一寸地上語，高天何由聞。兩河春草海水清，十年征戰城郭腥。亂兵殺兒將女去，二月三月花冥冥。千里無人旋風起，鶯啼燕語荒城裡。春色不揀墓傍株，紅顏皓色逐春去。春去春來那得知，今人看花古人墓，令人惆悵山頭路。徒言人最靈，白骨亂縱橫。如何當春死，不及群草生。堯舜宰乾坤，器農不器兵。秦漢盜山嶽，鑄殺不鑄耕。天地莫生金，生金人競爭。志士不得老，多為直氣傷。阮公終日哭，壽命固難長。顏子既殂謝，孔門無輝光。文星落奇曜，寶劍摧修鋩。常作金應石，忽為宮別商。為爾吊琴瑟，斷絃難再張。偏轂不可轉，只翼不可翔。清塵無吹噓，委地難飛揚。此義古所重，此風今則亡。自聞喪元賓，一日八九狂。沉痛此丈夫，驚呼彼穹蒼。我有出俗韻，勞君疾惡腸。知音既已矣，微言誰能彰。旅葬無高墳，栽鬆不成行。哀歌動寒日，贈淚沾晨霜。神理本窅窅，今來更茫茫。何以蕩悲懷，萬事付一觴。慼慼抱幽獨，宴宴沉荒居。不聞新歡笑，但睹舊詩書。藝檗意彌苦，耕山食無餘。定交昔何在，至戚今或疏。薄俗易銷歇，淳風難久舒。秋蕪上空堂，寒槿落枯渠。薙草恐傷蕙，攝衣自理鋤。殘芳亦可餌，遺秀誰忍除。徘徊未能去，為爾涕漣如。日高方得起，獨賞些些春。可惜宛轉鶯，好音與他人。昔年此氣味，還走曲江濱。逢著韓退之，結交方殷勤。蜀客骨目高，聰辯劍戟新。如何昨日歡，今日見無因。英奇一謝世，視聽一為塵。誰言老淚短，淚短沾衣巾。曉月難為光，愁人難為腸。誰言春物榮，獨見葉上霜。鵰鶚失勢病，鷦鷯假翼翔。棄置復棄置，情如刀劍傷。墮淚數首文，悲結千里墳。蒼旻且留我，白日空遺君。仙鶴未巢月，衰鳳先墜雲。清風獨起時，舊語如再聞。瑤草罷葳蕤，桂花休氛氳。萬物與我心，相感吳江濆。詩人業孤峭，餓死良已多。相悲與相笑，累累其奈何。精異劉言史，詩腸傾珠河。取次抱置之，飛過東溟波。可惜大國謠，飄為四夷歌。常於眾中會，顏色兩切磋。今日果成死，葬襄之洛河。洛岸遠相吊，灑淚雙滂沱。日覺耳目勝，我來山水州。蓬瀛若彷彿，田野如泛浮。碧嶂幾千繞，清泉萬餘流。莫窮合沓步，孰盡派別遊。越水淨難汙，越天陰易收。氣鮮無隱物，目視遠更周。舉俗媚蔥蒨，連冬擷芳柔。菱湖有餘翠，茗圃無荒疇。賞異忽已遠，探奇誠淹留。永言終南色，去矣銷人憂。山中琉璃境，物外琅琊溪。房廊逐巖壑，道路隨高低。碧瀨漱白石，翠煙含青蜺。客來暫遊踐，意欲忘簪珪。樹杪燈火夕，雲端鍾梵齊。時同雖可仰，跡異難相攜。唯當清宵夢，彷彿願攀躋。一雨百泉漲，南潭夜來深。分明碧沙底，寫出青天心。遠客洞庭至，因茲滌煩襟。既登飛雲舫，願奏清風琴。高岸立旗戟，潛蛟失浮沉。威稜護斯浸，魍魎逃所侵。山態變初霽，水聲流新音。耳目極眺聽，潺湲與嶔岑。誰言柳太守，空有白蘋吟。太行橫偃脊，百里芳崔巍。濟濱花異顏，枋口雲如裁。新畫彩色溼，上界光影來。深紅縷草木，淺碧珩溯洄。千家門前飲，一道傳禊杯。玉鱗吞金鉤，仙璇琉璃開。樸童茂言語，善俗無驚猜。狂吹寢恆宴，曉清夢先回。治生鮮惰夫，積學多深材。再遊詎癲戇，一洗驚塵埃。夭桃花清晨，遊女紅粉新。夭桃花薄暮，遊女紅粉故。樹有百年花，人無一定顏。花送人老盡，人悲花自閒。貧女鏡不明，寒花日少容。暗蛩有虛織，短線無長縫。浪水不可照，狂夫不可從。浪水多散影，狂夫多異蹤。持此一生薄，空成百恨濃。憶人莫至悲，至悲空自衰。寄人莫翦衣，翦衣未必歸。朝為雙蒂花，暮為四散飛。花落卻繞樹，遊子不顧期。松山雲繚繞，萍路水分離。雲去有歸日，水分無合時。春芳役雙眼，春色柔四支。楊柳織別愁，千條萬條絲。山川古今路，縱橫無斷絕。來往天地間，人皆有離別。行衣未束帶，中腸已先結。不用看鏡中，自知生白髮。欲陳去留意，聲向言前咽。愁結填心胸，茫茫若為說。荒郊煙莽蒼，曠野風悽切。處處得相隨，人那不如月。才飽身自貴，巷荒門豈貧。韋生堪繼相，孟子願依鄰。夜思琴語切，晝情茶味新。霜枝留過鵲，風竹掃蒙塵。郢唱一聲發，吳花千片春。對君何所得，歸去覺情真。市井不容義，義歸山谷中。夫君宅鬆桂，招我棲蒙籠。人樸情慮肅，境閒視聽空。清溪宛轉水，修竹徘徊風。木倦採樵子，土勞稼穡翁。讀書業雖異，敦本志亦同。藍岸青漠漠，藍峰碧崇崇。日昏各命酒，寒蛩鳴蕙叢。昔日齷齪不足誇，今朝放蕩思無崖。春風得意馬蹄疾，一日看盡長安花。見說祝融峰，擎天勢似騰。藏千尋布水，出十八高僧。古路無人跡，新霞吐石稜。終居將爾叟，一一共餘登。千峰映碧湘，真叟此中藏。飯不煮石吃，眉應似髮長。楓杞榰酒甕，鶴蝨落琴床。強效忘機者，斯人尚未忘。自從薊師反，中國事紛紛。儒道一失所，賢人多在軍。鳥巢憂迸射，鹿耳駭驚聞。劍折唯恐匣，弓貪不讓勳。方知省事將，動必謝前群。鸛陣常先罷，魚符最晚分。步閒洺水曲，笑激太行雲。詩叟未相識，竹兒爭見君。殷勤越談說，記盡古風文。百蟲笑秋律，清削月夜聞。曉稜視聽微，風剪葉已紛。君子鑑大雅，老人非俊群。收拾古所棄，俯仰補空文。孤韻恥春俗，餘響逸零雰。自然蹈終南，滌暑凌寒氛。巖霰不知午，澗澌鎮含曛。曾是醒古醉，所以多隱淪。江調樂之遠，溪謠生徒新。眾蘊有餘採，寒泉空哀呻。南謝竟莫至，北宋當時珍。賾靈各自異，酌酒誰能均。昔詠多寫諷，今詞詎無因。品鬆何高翠，宮殿沒荒榛。苔趾識巨集制，沙潈遊崩津。忽吟陶淵明，此即羲皇人。心放出天地，形拘在風塵。前賢素行階，夙嗜青山勤。達士立明鏡，朗言為近臣。將期律萬有，傾倒甄無垠。鸑鷟應蟋蟀，絲毫意皆申。況於三千章，哀叩不為神。師曠聽群木，自然識孤桐。正聲逢知音，願出大樸中。知音不韻俗，獨立佔古風。忽掛觸邪冠，逮逐南飛鴻。肅肅太守章，明明華轂熊。商山無平路，楚水有驚潈。日月千里外，光陰難載同。新愁徒自積，良會何由通。天寒色青蒼，北風叫枯桑。厚冰無裂文，短日有冷光。敲石不得火，壯陰奪正陽。苦調竟何言，凍吟成此章。飄颻何所從，遺冢行未逢。東西不見人，哭向青青松。此地有時盡，此哀無處容。聲翻太白雲，淚洗藍田峰。水涉七八曲，山登千萬重。願邀玄夜月，出視白日蹤。澹澹滄海氣，結成黃香才。幼齡思奮飛，弱冠遊靈臺。一鶚顧喬木，眾禽不敢猜。一驥騁長衢，眾獸不敢陪。遂得會風雨，感通如雲雷。至矣小宗伯，確乎心不回。能令幽靜人，聲實喧九垓。卻憶江南道，祖筵花裡開。春風不能別，別罷空徘徊。長河悠悠去無極，百齡同此可嘆息。秋風白露沾人衣，壯心凋落奪顏色。少年出門將訴誰，川無樑兮路無岐。一聞陌上苦寒奏，使我佇立驚且悲。君今得意厭粱肉，豈復念我貧賤時。海風蕭蕭天雨霜，窮愁獨坐夜何長。驅車舊憶太行險，始知遊子悲故鄉。美人相思隔天闕，長望雲端不可越。手持琅玕欲有贈，愛而不見心斷絕。南山峨峨白石爛，碧海之波浩漫漫。參辰出沒不相待，我欲橫天無羽翰。櫻桃花參差，香雨紅霏霏。含笑競攀折，美人溼羅衣。采采清東曲，明眸豔珪玉。青巾艑上郎，上下看不足。南陽公首詞，編入新樂錄。夫是田中郎，妾是田中女。當年嫁得君，為君秉機杼。筋力日已疲，不息窗下機。如何織紈素，自著藍縷衣。官家榜村路，更索栽桑樹。種樹須擇地，惡土變木根。結交若失人，中道生謗言。君子芳桂性，春榮冬更繁。小人槿花心，朝在夕不存。莫躡冬冰堅，中有潛浪翻。唯當金石交，可以賢達論。病客無主人，艱哉求臥難。飛光赤道路，內火焦肺肝。欲飲井泉竭，欲醫囊用單。稚顏能幾日，壯志忽已殘。人子不言苦，歸書但云安。愁環在我腸，宛轉終無端。仙界一日內，人間千載窮。雙棋未遍局，萬物皆為空。樵客返歸路，斧柯爛從風。唯餘石橋在，猶自凌丹虹。四時如逝水，百川皆東波。青春去不還，白髮鑷更多。達人識元化，變愁為高歌。傾產取一醉，富者奈貧何。君看土中宅，富貴無偏頗。晚雨曉猶在，蕭寥激前階。星星滿衰鬢，耿耿入秋懷。舊識半零落，前心驟相乖。飽泉亦恐醉，惕宦肅如齋。上客處華池，下寮宅枯崖。叩高佔生物，齟齬回難諧。欻駕空清虛，徘徊西華館。瓊輪暨晨抄，虎騎逐煙散。惠風振丹旌，明燭朗八煥。解襟墉房內，神鈴鳴璀璨。棲景若林柯，九弦空中彈。遺我積世憂，釋此千載嘆。怡眄無極已，終夜復待旦。獸中有人性，形異遭人隔。人中有獸心，幾人能真識。古人形似獸，皆有大聖德。今人表似人，獸心安可測。雖笑未必和，雖哭未必戚。面結口頭交，肚裡生荊棘。好人常直道，不順世間逆。惡人巧諂多，非義苟且得。若是效真人，堅心如鐵石。不諂亦不欺，不奢復不溺。面無吝色容，心無詐憂惕。君子大道人，朝夕恆的的。殷辛帝天下，厭為天下尊。乾剛既一斷，賢愚無二門。佞是福身本，忠是喪己源。餓虎不食子，人無骨肉恩。日影不入地，下埋冤死魂。有骨不為土，應作直木根。今來過此鄉，下馬吊此墳。靜念君臣間，有道誰敢論。十歲小小兒，能歌得朝天。六十孤老人，能詩獨臨川。去年西京寺，眾伶集講筵。能嘶竹枝詞，供養繩床禪。能詩不如歌，悵望三百篇。相逢失意中，萬感因語至。追思東林日，掩抑北邙淚。筐篋有遺文，江山舊清氣。塵生逍遙注，墨故飛動字。荒毀碧澗居，虛無青松位。珠沉百泉暗，月死群象閉。永謝平生言，知音豈容易。哲人臥病日，賤子泣玉年。常恐寶鏡破，明月難再圓。文字未改素，聲容忽歸玄。始知知音稀，千載一絕弦。舊館有遺琴，清風那復傳。共照日月影，獨為愁思人。豈知鶗鴂鳴，瑤草不得春。一片兩片雲，千里萬里身。雲歸嵩之陽，身寄江之濱。棄置復何道，楚情吟白蘋。初疑瀟湘水，鎖在朱門中。時見水底月，動搖池上風。清氣潤竹林，白光連虛空。浪簇霄漢羽，岸芳金碧叢。何言數畝間，環泛路不窮。願逐神仙侶，飄然汗漫通。曹劉不免死，誰敢負年華。文士莫辭酒，詩人命屬花。退之如放逐，李白自矜誇。萬古忽將似，一朝同嘆嗟。何言天道正，獨使地形斜。南士愁多病，北人悲去家。梅芳已流管，柳色未藏鴉。相勸罷吟雪，相從愁飲霞。醒時不可過，愁海浩無涯。地脊亞為崖，聳出冥冥中。樓根插迥雲，殿翼翔危空。前山胎元氣，靈異生不窮。勢吞永珍高，秀奪五嶽雄。一望俗慮醒，再登仙願崇。青蓮三居士，晝景真賞同。少年三十士，嘉會良在茲。高歌搖春風，醉舞摧花枝。意蕩晼晚景，喜凝芳菲時。馬跡攢騕褭，樂聲韻參差。視聽改舊趣，物象含新姿。紅雨花上滴，綠煙柳際垂。淹中講精義，南皮獻清詞。前賢與今人，千載為一期。明鑑有皎潔，澄玉無磷緇。永與沙泥別，各整雲漢儀。盛氣自中積，英名日四馳。塞鴻絕儔匹，海月難等夷。鬱抑忽已盡，親朋樂無涯。幽蘅發空曲，芳杜綿所思。浮跡自聚散，壯心誰別離。願保金石志，無令有奪移。眼在枝上春，落地成埃塵。不是風流者，誰為攀折人。寧辭波浪闊，莫道往來頻。拾紫豈宜晚，掇芳須及晨。勞收賈生淚，強起屈平身。花下本無俗，酒中別有神。遊蜂不飲故，戲蝶亦爭新。萬物盡如此，過時非所珍。換卻世上心，獨起山中情。露衣涼且鮮，雲策高復輕。喜見夏日來，變為鬆景清。每將逍遙聽，不厭颼飀聲。遠念塵末宗，未疏俗間名。桂枝妄舉手，萍路空勞生。仰謝開淨弦，相招時一鳴。道士無白髮，語音靈泉清。青松多壽色，白石恆夜明。放步霽霞起，振衣華風生。真文祕中頂，寶氣浮四楹。一片古關路，萬里今人行。上仙不可見，驅策徒西征。一身繞千山，遠作行路人。未遂東吳歸，暫出西京塵。仲宣荊州客，今餘竟陵賓。往跡雖不同，託意皆有因。商嶺莓苔滑，石阪上下頻。江漢沙泥潔，永日光景新。獨淚起殘夜，孤吟望初晨。驅馳竟何事，章句依深仁。卑靜身後老，高動物先摧。方圓水任器，剛勁木成灰。大道母群物，達人腹眾才。時吟堯舜篇，心向無為開。彼隱山萬曲，我隱酒一杯。公庭何所有，日日清風來。江南莊宅淺，所固唯疏籬。小女未解行，酒弟老更痴。家中多吳語，教爾遙可知。山怪夜動門，水妖時弄池。所憂痴酒腸，不解委曲辭。漁妾性崛強，耕童手皴釐。想茲為襁褓，如鳥拾柴枝。我詠元魯山，胸臆流甘滋。終當學自乳，起坐常相隨。烈烈鸑鷟吟，鏗鏗琅玕音。梟摧明月嘯，鶴起清風心。渭水不可渾，涇流徒相侵。俗侶唱桃葉，隱士鳴桂琴。子野真遺卻，浮淺藏淵深。日月不同光，晝夜各有宜。賢哲不苟合，出處亦待時。而我獨迷見，意求異士知。如將舞鶴管，誤向驚鳧吹。大雅難具陳，正聲易漂淪。君有丈夫淚，泣人不泣身。行吟楚山玉，義淚沾衣巾。秋風繞衰柳，遠客聞雨聲。重茲阻良夕，孤坐唯積誠。果枉移疾詠，中含嘉慮明。洗滌煩濁盡，視聽昭曠生。未覺衾枕倦，久為章奏嬰。達人不寶藥，所保在閒情。天地唯一氣，用之自偏頗。憂人成苦吟，達士為高歌。君子識不淺，桂枝憂更多。歲晏期攀折，時歸且婆娑。素質如削玉，清詞若傾河。虯龍未化時，魚鱉同一波。去矣當自適，故鄉饒薜蘿。長安別離道，宛在東城隅。寒草根未死，愁人心已枯。促促水上景，遙遙天際途。生隨昏曉中，皆被日月驅。北騎達山嶽，南帆指江湖。高蹤一超越，千里在須臾。仲宣領騎射，結束皆少年。匹馬黃河岸，射鵰清霜天。旌旗防日北，道路上雲巔。古雪無銷鑠，新冰有堆填。清溪徒聳誚，白璧自招賢。豈比重恩者，閉門方獨全。廢瑟難為弦，南風難為歌。幽幽拙疾中，忽忽浮夢多。清韻始嘯侶，雅言相與和。訟閒每往招，祖送奈若何。牽苦強為贈，邦邑光峨峨。荒城古木枝多枯，飛禽嗷嗷朝哺雛。枝傾巢覆雛墜地，烏鳶下啄更相呼。陽和發生均孕育，鳥獸有情知不足。枝危巢小風雨多，未容長成已先覆。靈枝珍木滿上林，鳳巢阿閣重且深。爾今所託非本地，烏鳶何得同爾心。黃雀舞承塵，倚恃主人仁。主人忽不仁，買彈彈爾身。何不遠飛去，蓬蒿正繁新。蒿粒無人爭，食之足為珍。莫覷翻車粟，覷翻罪有因。黃雀不知言，贈之徒殷勤。玄天何以言，瑞露青松繁。忽見垂書跡，還驚湧澧源。春枝晨嫋嫋，香味曉翻翻。子禮忽來獻，臣心固易敦。清風惜不動，薄霧肯蒙昏。嘉晝色更晶，仁慈久乃存。一方難獨佔，天下恐爭論。側聽飛中使，重榮華德門。從公樂萬壽，餘慶及兒孫。誰言碧山曲，不廢青松直。誰言濁水泥，不汙明月色。我有鬆月心，俗騁風霜力。貞明既如此，摧折安可得。勸爾勤耕田，盈爾倉中粟。勸爾伐桑株，減爾身上服。清霜一委地，萬草色不綠。狂飆一入林，萬葉不著木。青春如不耕，何以自結束。至白涅不緇，至交淡不疑。人生靜躁殊，莫厭相箴規。膠漆武可接，金蘭文可思。堪嗟無心人，不如松柏枝。大霞霏晨暉，元氣無常形。玄轡飛霄外，八景乘高清。手把玉皇袂，攜我晨中生。玄庭自嘉會，金書拆華名。賢女密所妍，相期洛水輧。古樹少枝葉，真僧亦相依。山木自曲直，道人無是非。手持維摩偈，心向居士歸。空景忽開霽，雪花猶在衣。洗然水溪晝，寒物生光輝。念符不由級，屹得文章階。白玉抽一毫，綠珉已難排。偷筆作文章，乞墨潛磨揩。海鯨始生尾，試擺蓬壺渦。幸當禁止之，勿使恣狂懷。自悲無子嗟，喜妒雙喈喈。無火炙地眠，半夜皆立號。冷箭何處來，棘針風騷勞。霜吹破四壁，苦痛不可逃。高堂搥鍾飲，到曉聞烹炮。寒者願為蛾，燒死彼華膏。華膏隔仙羅，虛繞千萬遭。到頭落地死，踏地為遊遨。遊遨者是誰，君子為鬱陶。零落三四字，忽成千萬年。那知冥寞客，不有補亡篇。斜月吊空壁，旅人難獨眠。一生能幾時，百慮來相煎。慼慼故交淚，幽幽長夜泉。已矣難重言，一言一潸然。君生霅水清，君歿霅水渾。空令骨肉情，哭得白日昏。大夜不復曉，古鬆長閉門。琴絃綠水絕，詩句青山存。昔為芳春顏，今為荒草根。獨問冥冥理，先儒未曾言。一別難與期，存亡易寒燠。下馬入君門，聲悲不成哭。自能富才藝，當冀深榮祿。皇天負我賢，遺恨至兩目。平生嘆無子，家家親相囑。一夕九起嗟，夢短不到家。兩度長安陌，空將淚見花。越風東南清，楚日瀟湘明。試逐伯鸞去，還作靈均行。江蘺伴我泣，海月投人驚。失意容貌改，畏途性命輕。時聞喪侶猿，一叫千愁並。三十年來命，唯藏一卦中。題詩還問易，問易蒙復蒙。本望文字達，今因文字窮。影孤別離月，衣破道路風。歸去不自息，耕耘成楚農。塵土日易沒，驅馳力無餘。青雲不我與，白首方選書。宦途事非遠，拙者取自疏。終然戀皇邑，誓以結吾廬。帝城富高門，京路繞勝居。碧水走龍蛇，蜿蜒繞庭除。尋常異方客，過此亦踟躕。飛鳥不到處，僧房終南巔。龍在水長碧，雨開山更鮮。步出白日上，坐依清溪邊。地寒鬆桂短，石險道路偏。晚磬送歸客，數聲落遙天。燈盡語不盡，主人庭砌幽。柳枝星影曙，蘭葉露華浮。塊嶺笑群岫，片池輕眾流。更聞清淨子，逸唱頗難儔。嘉賓在何處，置亭春山巔。顧餘寂寞者，謬廁芳菲筵。視聽日澄澈，聲光坐連綿。晴湖瀉峰嶂，翠浪多萍蘚。何以逞高志，為君吟秋天。一步復一步，出行千里幽。為取山水意，故作寂寞遊。太行青巔高，枋口碧照浮。明明無底鏡，泛泛忘機鷗。老逸不自限，病狂不可週。恣閒饒淡薄，怠玩多淹留。芳物競晼晚，綠梢掛新柔。和友鶯相繞，言語亦以稠。始知萬類然，靜躁難相求。聳我殘病骨，健如一仙人。鏡中照千里，鏡浪洞百神。此神日月華，不作尋常春。三十夜皆明，四時晝恆新。鳥聲盡依依，獸心亦忻忻。澄幽出所怪，閃異坐微絪。可來複可來，此地靈相親。洛友寂寂約，省騎霏霏塵。遊僧步晚磬，話茗含芳春。瑤策冰入手，粉壁畫瑩神。赬廓芙蓉霽，碧殿琉璃勻。玄講島嶽盡，淵詠文字新。屢笑寒竹宴，況接青雲賓。顧慚餘眷下，衰瘵嬰殘身。沙彌舞袈裟，走向躑躅飛。閒步亦惺惺，芳援相依依。噎塞春咽喉，蜂蝶事光輝。群嬉且已晚，孤引將何歸。流豔去不息，朝英亦疏微。進乏廣莫力，退為蒙籠居。三年失意歸，四向相識疏。地僻草木壯，荒條扶我廬。夜貧燈燭絕，明月照吾書。欲識貞靜操，秋蟬飲清虛。黔婁住何處，仁邑無餒寒。豈悟舊羈旅，變為新閒安。二傾有餘食，三農行可觀。籠禽得高巢，轍鮒還層瀾。翳翳桑柘墟，紛紛田裡歡。兵戈忽消散，耦耕非艱難。嘉木偶良酌，芳陰庇清彈。力農唯一事，趣世徒萬端。靜覺本相厚，動為末所殘。此外有餘暇，鋤荒出幽蘭。高意合天制，自然狀無窮。仙華凝四時，玉蘚生數峰。書祕漆文字，匣藏金蛟龍。閒為氣候肅，開作雲雨濃。洞隱諒非久，巖夢誠必通。將綴文士集，貫就真珠叢。月迥無隱物，況復大江秋。江城與沙村，人語風颼飀。峴亭當此時，故人不同遊。故人在長安，亦可將夢求。君子量不極，胸吞百川流。嫉邪霜氣直，問俗春辭柔。日戶晝輝靜，月杯夜景幽。詠驚芙蓉發，笑激風飈秋。鸞步獨無侶，鶴音仍寡儔。幸沾分寸顧，散此千萬憂。飲君江海心，詎能辨淺深。挹君山嶽德，誰能齊嶔岑。東海精為月，西嶽氣凝金。進則萬景晝，退則群物陰。我欲薦此言，天門峻沉沉。風飈亦感激，為我颼飀吟。東西分我情，魂夢安能定。野客雲作心，高僧月為性。浮雲自高閒，明月常空淨。衣敝得古風，居山無俗病。吟聽碧雲語，手把青松柄。羨爾欲寄書，飛禽杳難倩。奕奕秋水傍，駸駸綠雲蹄。月仙有高曜，靈鳳無卑棲。翠色繞雲谷，碧華凝月溪。竹林遞歷覽，雲寺行攀躋。冠豸猶屈蠖，匣龍期剸犀。千山驚月曉，百里聞霜鼙。戎府多秀異，謝公期相攜。因之仰群彥，養拙固難齊。霜露再相換，遊人猶未歸。歲新月改色，客久線斷衣。有鶴冰在翅，竟久力難飛。千家舊素沼，昨日生綠輝。春色若可借，為君步芳菲。曉渡明鏡中，霞衣相飄颻。浪鳧驚亦雙，蓬客將誰僚。別飲孤易醒，離憂壯難銷。文清雖無敵，儒貴不敢驕。江吏捧紫泥，海旗剪紅蕉。分明太守禮，跨躡毗陵橋。伊洛去未回，遐矚空寂寥。咫尺不得見，心中空嗟嗟。官街泥水深，下腳道路斜。嵩少玉峻峻，伊雒碧華華。岸亭當四迥，詩老獨一家。洧叟何所如，鄭石唯有些。何當來說事，為君開流霞。庭山何崎嶇，寺路緣翠微。秋霽山盡出，日落人獨歸。雲生高高步，泉灑田田衣。枯巢無還羽，新木有爭飛。茲焉不可繼，夢寐空清輝。莫以手中瓊，言邀世上名。莫以山中跡，久向人間行。松柏有霜操，風泉無俗聲。應憐枯朽質，驚此別離情。閒於獨鶴心，大於高鬆年。迥出萬物表，高棲四明巔。千尋直裂峰，百尺倒瀉泉。絳雪為我飯，白雲為我田。靜言不語俗，靈蹤時步天。狂僧不為酒，狂筆自通天。將書雲霞片，直至清明巔。手中飛黑電，象外瀉玄泉。萬物隨指顧，三光為迴旋。聚書雲霮，洗硯山晴鮮。ɑ忽怒畫蛇虺，噴然生風煙。江人願停筆，驚浪恐傾船。蠶女非不勤，今年獨無春。二月冰雪深，死盡萬木身。時令自逆行，造化豈不仁。仰企碧霞仙，高控滄海雲。永別勞苦場，飄颻遊無垠。振振芝蘭步，升自君子堂。泠泠鬆桂吟，生自楚客腸。羈鳥無定棲，驚蓬在他鄉。去茲門館閒，即彼道路長。雨餘山川淨，麥熟草木涼。楚淚滴章句，京塵染衣裳。贈君無餘佗，久要不可忘。朝朝候歸信，日日登高臺。行人未去植庭梅，別來三見庭花開。庭花開盡復幾時，春光駘蕩阻佳期。愁來望遠煙塵隔，空憐綠鬢風吹白。何當歸見遠行客。.退身何所食，敗力不能閒。種稻耕白水，負薪斫青山。眾聽喜巴唱，獨醒愁楚顏。日暮靜歸時，幽幽扣鬆關。昨夜一霎雨，天意蘇群物。何物最先知，虛庭草爭出。疏鑿順高下，結構橫煙霞。坐嘯郡齋肅，玩奇石路斜。古樹浮綠氣，高門結朱華。始見崢嶸狀，仰止逾可嘉。駕我八景輿，欻然入玉清。龍群拂霄上，虎旗攝朱兵。逍遙三絃際，萬流無暫停。哀此去留會，劫盡天地傾。當尋無中景，不死亦不生。體彼自然道，寂觀合大冥。南嶽挺直幹，玉英曜穎精。有任靡期事，無心自虛靈。嘉會絳河內，相與樂朱英。君子耽古禮，如饞魚吞鉤。昨聞敬嫂言，掣心東北流。魏博田尚書，與禮相綢繆。善詞聞天下，一日一再周。詩人多清峭，餓死抱空山。白雲既無主，飛出意等閒。久病床蓆屍，護喪童僕孱。故書窮鼠齧，狼藉一室間。君歸新鬼鄉，我面古玉顏。羞見入地時，無人叫追攀。百泉空相吊，日久哀潺潺。唧唧復唧唧，千古一月色。新新復新新，千古一花春。邙風噫孟郊，嵩秋葬盧殷。北邙前後客，相吊為埃塵。北邙棘針草，淚根生苦辛。煙火不自暖，筋力早已貧。幽薦一杯泣，瀉之清洛濱。添為斷腸聲，愁殺長別人。棘針風相號，破碎諸苦哀。苦哀不可聞，掩耳亦入來。哭弦多煎聲，恨涕有餘摧。噫貧氣已焚，噫死心更灰。夢世浮閃閃，淚波深洄洄。薤歌一以去，蒿閉不復開。登封草木深，登封道路微。日月不與光，莓苔空生衣。可憐無子翁，蚍蜉緣病肌。攣臥歲時長，漣漣但幽噫。幽噫虎豹聞，此外相訪稀。至親唯有詩，抱心死有歸。河南韓先生，後君作因依。磨一片嵌巖，書千古光輝。賢人無計校，生苦死徒誇。他名潤子孫，君名潤泥沙。可惜千首文，閃如一朝花。零落難苦言，起坐空驚嗟。耳聞陋巷生，眼見魯山君。餓死始有名，餓名高氛氳。戇叟老壯氣，感之為憂雲。所憂唯一泣，古今相紛紛。平生與君說，逮此俱云云。初識漆鬢髮，爭為新文章。夜踏明月橋，店飲吾曹床。醉啜二杯釀，名鬱一縣香。寺中摘梅花，園裡翦浮芳。高嗜綠蔬羹，意輕肥膩羊。吟哦無滓韻，言語多古腸。白首忽然至，盛年如偷將。清濁俱莫追，何須罵滄浪。前賢多哭酒，哭酒免哭心。後賢試銜之，哀至無不深。少年哭酒時，白髮亦已侵。老年哭酒時，聲韻隨生沉。寄言哭酒賓，勿作登封音。登封徒放聲，天地竟難尋。同人少相哭，異類多相號。始知禽獸痴，卻至天然高。非子病無淚，非父念莫勞。如何裁親疏，用禮如用刀。孤喪鮮匍匐，閉哀抱鬱陶。煩他手中葬，誠信焉能褒。嗟嗟無子翁，死棄如脫毛。聖人哭賢人，骨化氣為星。文章飛上天，列宿增晶熒。前古文可數，今人文亦靈。高名稱謫仙，升降曾莫停。有文死更香，無文生亦腥。為君鏗好辭，永傳作謐寧。盡說青雲路，有足皆可至。我馬亦四蹄，出門似無地。玉京十二樓，峨峨倚青翠。下有千朱門，何門薦孤士。惡詩皆得官，好詩空抱山。抱山冷殑殑，終日悲顏顏。好詩更相嫉，劍戟生牙關。前賢死已久，猶在咀嚼間。以我殘杪身，清峭養高閒。求閒未得閒，眾誚瞋虤虤。康樂寵詞客，清宵意無窮。徵文北山外，借月南樓中。千里愁並盡，一樽歡暫同。胡為戛楚琴，淅瀝起寒風。曾是風雨力，崔巍漂來時。落星夜皎潔，近榜朝逶迤。翠瀲遞明滅，清潈瀉欹危。況逢蓬島仙，會合良在茲。水竹色相洗，碧花動軒楹。自然逍遙風，盪滌浮競情。霜落葉聲燥，景寒人語清。我來招隱亭，衣上塵暫輕。驚彼武陵狀，移歸此巖邊。開亭擬貯雲，鑿石先得泉。嘯竹引清吹，吟花成新篇。乃知高潔情，擺落區中緣。昨日到上方，片雲掛石床。錫杖莓苔青，袈裟松柏香。晴磬無短韻，古燈含永光。有時乞鶴歸，還訪逍遙場。霜洗水色盡，寒溪見纖鱗。幸臨虛空鏡，照此殘悴身。潛滑不自隱，露底瑩更新。豁如君子懷，曾是危陷人。始明淺俗心，夜結朝已津。淨漱一掬碧，遠消千慮塵。始知泥步泉，莫與山源鄰。洛陽岸邊道，孟氏莊前溪。舟行素冰折，聲作青瑤嘶。綠水結綠玉，白波生白珪。明明寶鏡中，物物天照齊。仄步下危曲，攀枯聞孀啼。霜芬稍稍歇，凝景微茫齊。痴坐直視聽，戇行失蹤蹊。岸童劚棘勞，語言多悲悽。曉飲一杯酒，踏雪過清溪。波瀾凍為刀，剸割鳧與鷖。宿羽皆翦棄，血聲沉沙泥。獨立欲何語，默唸心酸嘶。凍血莫作春，作春生不齊。凍血莫作花，作花發孀啼。幽幽棘針村，凍死難耕犁。篙工磓玉星，一路隨迸螢。朔凍哀徹底，獠饞詠潛鯹。冰齒相磨齧，風音酸鐸鈴。清悲不可逃，洗出纖悉聽。碧瀲卷已盡，彩縷飛飄零。下躡滑不定，上棲折難停。哮嘐呷喢冤，仰訴何時寧。一曲一直水，白龍何鱗鱗。凍飆雜碎號，齏音坑谷辛。柧椾吃無力，飛走更相仁。猛弓一折弦，餘喘爭來賓。大嚴此之立，小殺不復陳。皎皎何皎皎，氤氳復氤氳。瑞晴刷日月，高碧開星辰。獨立兩腳雪，孤吟千慮新。天欃徒昭昭，箕舌虛齗齗。堯聖不聽汝，孔微亦有臣。諫書竟成章，古義終難陳。因凍死得食，殺風仍不休。以兵為仁義，仁義生刀頭。刀頭仁義腥，君子不可求。波瀾抽劍冰，相劈如仇讎。尖雪入魚心，魚心明愀愀。恍如罔兩說，似訴割切由。誰使異方氣，入此中土流。翦盡一月春，閉為百穀幽。仰懷新霽光，下照疑憂愁。溪老哭甚寒，涕泗冰珊珊。飛死走死形，雪裂紛心肝。劍刃凍不割，弓弦強難彈。常聞君子武，不食天殺殘。劚玉掩骼胔，吊瓊哀闌干。溪風擺餘凍，溪景銜明春。玉消花滴滴，虯解光鱗鱗。懸步下清曲，消期濯芳津。千里冰裂處，一勺暖亦仁。凝精互相洗，漪漣競將新。忽如劍瘡盡，初起百戰身。誰開崑崙源，流出混沌河。積雨飛作風，驚龍噴為波。湘瑟颼飀弦，越賓嗚咽歌。有恨不可洗，虛此來經過。楚山爭蔽虧，日月無全輝。楚路饒回惑，旅人有迷歸。騏驥思北首，鷓鴣願南飛。我懷京洛遊，未厭風塵衣。食薺腸亦苦，強歌聲無歡。出門即有礙，誰謂天地寬。有礙非遐方，長安大道傍。小人智慮險，平地生太行。鏡破不改光，蘭死不改香。始知君子心，交久道益彰。君心與我懷，離別俱回遑。譬如浸櫱泉，流苦已日長。忍泣目易衰，忍憂形易傷。項籍豈不壯，賈生豈不良。當其失意時，涕泗各沾裳。古人勸加餐，此餐難自強。一飯九祝噎，一嗟十斷腸。況是兒女怨，怨氣凌彼蒼。彼蒼若有知，白日下清霜。今朝始驚歎，碧落空茫茫。天下昔崩亂，大君識賢臣。眾木盡搖落，始見竹色真。兵勢走山嶽，陽光潛埃塵。心開玄女符，面縛清波人。異俗既從化，澆風亦歸淳。自公理斯郡，寒谷皆變春。旗影卷赤電，劍鋒匣青鱗。如何嵩高氣，作鎮楚水濱。雲鏡忽開霽，孤光射無垠。乃知尋常鑑，照影不照神。半夜不成寐，燈盡又無月。獨向階前立，子規啼不歇。況我有金蘭，忽爾為胡越。爭得明鏡中，久長無白髮。夜坐冷竹聲，二三高人語。燈窗看律鈔，小師別為侶。雪檐晴滴滴，茗碗華舉舉。磬音多風飈，聲韻聞江楚。官街不相隔，詩思空愁予。明日策杖歸，去住兩延佇。訪舊無一人，獨歸清雒春。花聞哭聲死，水見別容新。亂後故鄉宅，多為行路塵。因悲楚左右，謗玉不知珉。朝為主人心，暮為行客吟。汝水忽悽咽，汝風流苦音。北闕秦門高，南路楚石深。分淚灑白日，離腸繞青岑。何以寄遠懷，黃鶴能相尋。梅尉吟楚聲，竹風為悽清。深虛冰在性，高潔雲入情。借水洗閒貌，寄蕉書逸名。羞將片石文，鬥此雙瓊英。石根百尺杉，山眼一片泉。倚之道氣高，飲之詩思鮮。於此逍遙場，忽奏別離弦。卻笑薜蘿子，不同鳴躍年。日落濁水中，夜光誰能分。高懷無近趣，清抱多遠聞。欲識丈夫志，心藏孤岳雲。長安風塵別，咫尺不見君。地上春色生，眼前詩彩明。手攜片寶月，言是高僧名。溪轉萬曲心，水流千里聲。飛鳴向誰去，江鴻弟與兄。河南有歸客，江風繞行襟。送君無塵聽，舞鶴清瑟音。菱蔓綴楚棹，日華正嵩岑。如何謝文學，還起會雲吟。鬆色不肯秋，玉性不可柔。登山須正路，飲水須直流。倩鶴附書信，索雲作衣裘。仙村莫道遠，枉策招交遊。天台山最高，動躡赤城霞。何以靜雙目，掃山除妄花。何以潔其性，濾泉去泥沙。靈境物皆直，萬鬆無一斜。月中見心近，雲外將俗賒。山獸護方丈，山猿捧袈裟。遺身獨得身，笑我牽名華。山川古今路，縱橫無斷絕。來往天地間，人皆有離別。行衣未束帶，中腸已先結。不用看鏡中，自知生白髮。欲陳去留意，聲向言前咽。愁結填心胸，茫茫若為說。荒郊煙莽蒼，曠野風悽切。處處得相隨，人那不如月。近世交道衰，青松落顏色。人心忌孤直，木性隨改易。既摧棲日干，未展擎天力。終是君子材，還思君子識。常聞貧賤士之常，嗟爾富者莫相笑。男兒得路即榮名，邂逅失途成不調。古人結交而重義，今人結交而重利。勸人一種種桃李，種亦直須遍天地。一生不愛囑人事，囑即直須為生死。我亦不羨季倫富，我亦不笑原憲貧。有財有勢即相識，無財無勢同路人。因知世事皆如此，卻向東溪臥白雲。雖為青松姿，霜風何所宜。二月天下樹，綠於青松枝。勿謂賢者喻，勿謂愚者規。伊呂代封爵，夷齊終身飢。彼曲既在斯，我正實在茲。涇流合渭流，清濁各自持。天令設四時，榮衰有常期。榮合隨時榮，衰合隨時衰。天令既不從，甚不敬天時。鬆乃不臣木，青青獨何為。勁越既成土，強吳亦為墟。皇風一已被，茲邑信平居。撫俗觀舊跡，行春布新書。興亡意何在，綿嘆空躊躕。白日無定影，清江無定波。人無百年壽，百年復如何。堂上陳美酒，堂下列清歌。勸君金曲卮，勿謂朱顏酡。松柏歲歲茂，丘陵日日多。君看終南山，千古青峨峨。先生五兵遊，文焰藏金鼎。日下鶴過時，人間空落影。常言一粒藥，不墮生死境。何當列禦寇，去問仙人請。愁與發相形，一愁白數莖。有發能幾多，禁愁日日生。古若不置兵，天下無戰爭。古若不置名，道路無欹傾。太行聳巍峨，是天產不平。黃河奔濁浪，是天生不清。四蹄日日多，雙輪日日成。二物不在天，安能免營營。搏鷙有餘飽，魯山長飢空。豪人飫鮮肥，魯山飯蒿蓬。食名皆霸官，食力乃堯農。君子恥新態，魯山與古終。天璞本平一，人巧生異同。魯山不自剖，全璞竟沒躬。自剖多是非，流濫將何歸。奔競立詭節，凌侮爭怪輝。五常坐銷鑠，萬類隨衰微。以茲見魯山，道蹇無所依。君子不自蹇，魯山蹇有因。苟含天地秀，皆是天地身。天地蹇既甚，魯山道莫伸。天地氣不足，魯山食更貧。始知補元化，竟須得賢人。賢人多自霾，道理與俗乖。細功不敢言，遠韻方始諧。萬物飽為飽，萬人懷為懷。一聲苟失所，眾憾來相排。所以元魯山，飢衰難與偕。遠階無近級，造次不可升。賢人潔腸胃，寒日空澄凝。血誓竟訛謬，膏明易煎蒸。以之驅魯山，疏跡去莫乘。言從魯山宦，盡化堯時心。豺狼恥狂噬，齒牙閉霜金。競來闢田土，相與耕嶔岑。當宵無關鎖，竟歲饒歌吟。善教復天術，美詞非俗箴。精微自然事，視聽不可尋。因書魯山績，庶合簫韶音。簫韶太平樂，魯山不虛作。千古若有知，百年幸如昨。誰能嗣教化，以此洗浮薄。君臣貴深遇，天地有靈橐。力運既艱難，德符方合漠。名位苟虛曠，宣告自銷鑠。禮法雖相救，貞濃易糟粕。哀哀元魯山，畢竟誰能度。當今富教化，元后得賢相。冰心鏡衰古，霜議清遐障。幽埋盡洸洗，滯旅免流浪。唯餘魯山名，未獲旌廉讓。二三貞苦士，刷視聳危望。發秋青山夜，目斷丹闕亮。誘類幸從茲，嘉招固非妄。小生奏狂狷，感惕增萬狀。黃犢不知孝，魯山自駕車。非賢不可妻，魯山竟無家。供養恥他力，言詞豈纖瑕。將謠魯山德，賾海誰能涯。遺嬰盡雛乳，何況骨肉枝。心腸結苦誠，胸臆垂甘滋。事已出古表，誰言獨今奇。賢人母萬物，豈弟流前詩。壯士性剛決，火中見石裂。殺人不回頭，輕生如暫別。豈知眼有淚，肯白頭上發。平生無恩酬，劍閒一百月。傾盡眼中力，抄詩過與人。自悲風雅老，恐被巴竹嗔。零落雪文字，分明鏡精神。坐甘冰抱晚，永謝酒懷春。徒有言言舊，慚無默默新。始驚儒教誤，漸與佛乘親。山頭明月夜增輝，增輝不照重泉下。泉下雙龍無再期，金蠶玉燕空銷化。朝雲暮雨成古墟，蕭蕭野竹風吹亞。夜坐擁腫亭，晝登崔巍岑。日窺萬峰首，月見雙泉心。鬆氣清耳目，竹氛碧衣襟。佇想琅玕字，數聽枯槁吟。暮天寒風悲屑屑，啼鳥繞樹泉水噎。行路解鞍投古陵，蒼蒼隔山見微月。鴞鳴犬吠霜煙昏，開囊拂巾對盤飧。人生窮達感知己，明日投君申片言。春風朝夕起，吹綠日日深。試為連州吟，淚下不可禁。連山何連連，連天碧岑岑。哀猿哭花死，子規裂客心。蘭芷結新佩，瀟湘遺舊音。怨聲能翦弦，坐撫零落琴。羽翼不自有，相追力難任。唯憑方寸靈，獨夜萬里尋。方尋魂飄颻，南夢山嶇嶔。彷彿驚魍魎，悉窣聞楓林。正直被放者，鬼魅無所侵。賢人多安排，俗士多虛欽。孤懷吐明月，眾毀鑠黃金。願君保玄曜，壯志無自沉。朝亦連州吟，暮亦連州吟。連州果有信，一紙萬里心。開緘白雲斷，明月墮衣襟。南風嘶舜琯，苦竹動猿音。萬里愁一色，瀟湘雨淫淫。兩劍忽相觸，雙蛟恣浮沉。鬥水正迴斡，倒流安可禁。空愁江海信，驚浪隔相尋。楊柳多短枝，短枝多別離。贈遠屢攀折，柔條安得垂。青春有定節，離別無定時。但恐人別促，不怨來遲遲。莫言短枝條，中有長相思。朱顏與綠楊，並在別離期。樓上春風過，風前楊柳歌。枝疏緣別苦，曲怨為年多。花驚燕地雲，葉映楚池波。誰堪別離此，征戍在交河。秦雲攀窈窕，楚桂搴芳馨。五色豈徒爾，萬枝皆有靈。仙謠天上貴，林詠雪中青。持此一為贈，送君翔杳冥。忽驚紅琉璃，千豔萬豔開。佛火不燒物，淨香空徘徊。花下印文字，林間詠觴杯。群官餞宰官，此地車馬來。塘邊日欲斜，年少早還家。徒將白羽扇，調妾木蘭花。不是城頭樹，那棲來去鴉。淼淼霅寺前，白蘋多清風。昔遊詩會滿，今遊詩會空。孤吟玉悽惻，遠思景蒙籠。杼山磚塔禪，竟陵廣宵翁。饒彼草木聲，彷彿聞餘聰。因君寄數句，遍為書其叢。追吟當時說，來者實不窮。江調難再得，京塵徒滿躬。送君溪鴛鴦，彩色雙飛東。東多高靜鄉，芳宅冬亦崇。手自擷甘旨，供養歡衝融。待我遂前心，收拾使有終。不然洛岸亭，歸死為大同。仙教生為門，仙宗靜為根。持心若妄求，服食安足論。鏟惑有靈藥，餌真成本源。自當出塵網，馭鳳登崑崙。南浦桃花亞水紅，水邊柳絮由春風。鳥鳴喈喈煙濛濛，自從遠送對悲翁。此翁已與少年別，唯憶深山深谷中。哭雪復吟雪，廣文丁夫子。江南萬里寒，曾未及如此。整頓氣候誰，言從生靈始。無令惻隱者，哀哀不能已。本末一相返，漂浮不還真。山野多餒士，市井無飢人。虎豹忌當道，糜鹿知藏身。奈何貪競者，日與患害親。顏貌歲歲改，利心朝朝新。孰知富生禍，取富不取貧。寶玉忌出璞，出璞先為塵。松柏忌出山，出山先為薪。君子隱石壁，道書為我鄰。寢興思其義，澹泊味始真。陶公自放歸，尚平去有依。草木擇地生，禽鳥順性飛。青青與冥冥，所保各不違。前日遠別離，昨日生白髮。欲知萬里情，曉臥半床月。常恐百蟲鳴，使我芳草歇。故人季夏中，及此百餘日。無日不相思，明鏡改形色。寧知仲冬時，忽有相逢期。振衣起躑躅，赬鯉躍天池。種樹皆待春，春至難久留。君看朝夕花，誰免離別愁。心意已零落，種之仍未休。胡為好奇者，無事自買憂。萬里莓苔地，不見驅馳蹤。唯開文字窗，時寫日月容。竹韻漫蕭屑，草花徒蒙茸。披霜入眾木，獨自識青松。西風吹垂楊，條條脆如藕。上有噪日蟬，催人成皓首。亦恐旅步難，何獨朱顏醜。欲慰一時心，莫如千日酒。優哉遵渚鴻，自得養身旨。不啄太倉粟，不飲方塘水。振羽戛浮雲，罝羅任徒爾。夷門貧士空吟雪，夷門豪士皆飲酒。酒聲歡閒入雪銷，雪聲激切悲枯朽。悲歡不同歸去來，萬里春風動江柳。餓馬骨亦聳，獨驅出東門。少年一日程，衰叟十日奔。寒景不我為，疾走落平原。眇默荒草行，恐懼夜魄翻。一生自組織，千首大雅言。道路如抽蠶，宛轉羈腸繁。霅水徒清深，照影不照心。白鶴未輕舉，眾鳥爭浮沉。因茲掛帆去，遂作歸山吟。路喜到江盡，江上又通舟。舟車兩無阻，何處不得遊。丈夫四方誌，女子安可留。郎自別日言，無令生遠愁。旅雁忽叫月，斷猿寒啼秋。此夕夢君夢，君在百城樓。寄淚無因波，寄恨無因輈。願為馭者手，與郎回馬頭。聽樂別離中，聲聲入幽腸。曉淚滴楚瑟，夜魄繞吳鄉。幾回羈旅情，夢覺殘燭光。赤令風骨峭，語言清霜寒。不必用雄威，見者毛髮攢。我有赤令心，未得赤令官。終朝衡門下，忍志將築彈。君從西省郎，正有東洛觀。洛民蕭條久，威恩憫撫難。苦竹聲嘯雪，夜齋聞千竿。詩人偶寄耳，聽苦心多端。多端落杯酒，酒中方得歡。隱士多飲酒，此言信難刊。取次令坊沽，舉止務在寬。何必紅燭嬌，始言清宴闌。丈夫莫矜莊，矜莊不中看。掌運職既大，摧邪名更雄。鵬飛簸曲雲，鶚怒生直風。投彼霜雪令，翦除荊棘叢。楚倉傾向西，吳米發自東。帆影咽河口，車聲聾關中。堯知才策高，人喜道路通。皆經內史力，繼得酇侯功。萊子真為少，相如未免窮。衣花野菡萏，書葉山梧桐。不是宗匠心，誰憐久棲蓬。天地入胸臆，吁嗟生風雷。文章得其微，物象由我裁。宋玉逞大句，李白飛狂才。苟非聖賢心，孰與造化該。勉矣鄭夫子，驪珠今始胎。爾去東南夜，我無西北夢。誰言貧別易，貧別愁更重。曉色奪明月，徵人逐群動。秋風楚濤高，旅榜將誰共。我心隨月光，寫君庭中央。--孟郊月光有時晦，我心安所忘。--韓愈常恐金石契，斷為相思腸。--孟郊平生無百歲，岐路有四方。--韓愈四方各異俗，適異非所將。--孟郊駑蹄顧挫秣，逸翮遺稻粱。--韓愈時危抱獨沈，道泰懷同翔。--孟郊獨居久寂默，相顧聊慨慷。--韓愈慨慷丈夫志，可以曜鋒鋩。--孟郊蘧寧知卷舒，孔顏識行藏。--韓愈殷鑑諒不遠，佩蘭永芬芳。--孟郊苟無夫子聽，誰使知音揚。--韓愈淚墨灑為書，將寄萬里親。書去魂亦去，兀然空一身。擬膾樓蘭肉，蓄怒時未揚。秋鼙無退聲，夜劍不隱光。虎隊手驅出，豹篇心卷藏。古今皆有言，猛將出北方。邊柳三四尺，暮春離別歌。早回儒士駕，莫飲土番河。誰識匣中寶，楚雲章句多。驅儺擊鼓長笛，瘦鬼染面惟齒白。暗中拽茅鞭，??倮足朱行慼慼。ń相顧笑聲衝庭燎，桃弧射矢時獨叫。夫子說天地，若與靈龜言。幽幽人不知，一一予所敦。秋月吐白夜，涼風韻清源。旁通忽已遠，神感寂不喧。一悟袪萬結，夕懷傾朝煩。旅輈無停波，別馬嘶去轅。殷勤荒草士，會有知己論。望夫石，夫不來兮江水碧。行人悠悠朝與暮，千年萬年色如故。雨滴草芽出，一日長一日。風吹柳線垂，一枝連一枝。獨有愁人顏，經春如等閒。且持酒滿杯，狂歌狂笑來。苦心知苦節，不容一毛髮。鍊金索堅貞，洗玉求明潔。自慚所業微，功用如鳩拙。何殊嫫母顏，對彼寒塘月。君存古人心，道出古人轍。盡美固可揚，片善亦不遏。朝向公卿說，暮向公卿說。誰謂黃鐘管，化為君子舌。一說清嶰竹，二說變嶰谷。三說四說時，寒花拆寒木。曄曄家道路，燦燦我衣服。豈直輝友朋，亦用慰骨肉。一暖荷匹素，一飽荷升粟。而況大恩恩，此身報得足。且將食檗勞，酬之作金刀。飢烏夜相啄，瘡聲互悲鳴。冰腸一直刀，天殺無曲情。大雪壓梧桐，折柴墮崢嶸。安知鸞鳳巢，不與梟鳶傾。下有幸災兒，拾遺多新爭。但求彼失所，但誇此經營。君子亦拾遺，拾遺非拾名。將補鸞鳳巢，免與梟鳶並。因為飢雪吟，至曉竟不平。貧富喜雪晴，出門意皆饒。鏡海見纖悉，冰天步飄颻。一一仙子行，家家塵聲銷。小兒擊玉指，大耋歌聖朝。睿氣流不盡，瑞仙何夐寥。始知望幸色，終疑異禮招。市井亦清潔，閭閻聳岧嶢。蒼生願東顧，翠華仍西遙。天念豈薄厚，宸衷多憂焦。憂焦致太平，以茲時比堯。古耳有未通，新詞有潛韶。甘為酒伶擯，坐恥歌女嬌。選音不易言，裁正逢今朝。今朝前古文，律異同一調。願於堯琯中，奏盡鬱抑謠。無子抄文字，老吟多飄零。有時吐向床，枕蓆不解聽。鬥蟻甚微細，病聞亦清泠。小大不自識，自然天性靈。曉上荒涼原，吊彼寂寥魂。眼咽此時淚，耳悽在日言。冥冥千萬年，墳鎖孤鬆根。為水不入海，安得浮天波。為木不在山，安得橫日柯。再來君子傍，始覺精義多。大德唯一施，眾情自偏頗。至樂無宮徵，至聲遺謳歌。願鼓空桑弦，永使萬物和。顧己誠拙訥，幹名已蹉跎。獻詞惟在口，所欲無餘佗。乍作支泉石，乍作翳松蘿。一不改方圓，破質為琢磨。賤子本如此，大賢心若何。豈是無異途，異途難經過。鬥水瀉大海，不如瀉枯池。分明賢達交，豈顧豪華兒。海有不足流，豪有不足資。枯鱗易為水，貧士易為施。幸睹君子席，會將幽賤期。側聞清風議，飫如黃金卮。此道與日月，同光無盡時。蘭泉滌我襟，杉月棲我心。茗啜綠淨花，經誦清柔音。何處笑為別，淡情愁不侵。口誦碧簡文，身是青霞君。頭冠兩片月，肩披一條雲。鬆骨輕自飛，鶴心高不群。志士感恩起，變衣非變性。親賓改舊觀，僮僕生新敬。坐作群書吟，行為孤劍詠。始知出處心，不失平生正。悽悽天地秋，凜凜軍馬令。驛塵時一飛，物色極四靜。王師既不戰，廟略在無競。王粲有所依，元瑜初應命。一章喻檄明，百萬心氣定。今朝旌鼓前，笑別丈夫盛。江與湖相通，二水洗高空。定知一日帆，使得千里風。雪唱與誰和，俗情多不通。何當逸翮縱，飛起泥沙中。握中有新聲，楚竹人未聞。識音者謂誰，清夜吹贈君。昔為瀟湘引，曾動瀟湘雲。一叫鳳改聽，再驚鶴失群。江花匪秋落，山日當晝曛。眾濁響雜沓，孤清思氛氳。欲知怨有形，願嚮明月分。一掬靈均淚，千年湘水文。千年山上行，山上無遺蹤。一日人間遊，六合人皆逢。自有意中侶，白寒徒相從。秋入楚江水，獨照汨羅魂。手把綠荷泣，意愁珠淚翻。九門不可入，一犬吠千門。燕本冰雪骨，越淡蓮花風。五言雙寶刀，聯響高飛鴻。翰苑錢舍人，詩韻鏗雷公。識本未識淡，仰詠嗟無窮。清恨生物表，郎玉傾夢中。常於冷竹坐，相語道意衝。嵩洛興不薄，稽江事難同。明年若不來，我作黃蒿翁。何以兀其心，為君學虛空。坐愛青草上，意含滄海濱。渺渺獨見水，悠悠不問人。鏡浪洗手綠，剡花入心春。雖然防外觸，無奈饒衣新。行當譯文字，慰此吟殷勤。銅鬥飲江酒，手拍銅鬥歌。儂是拍浪兒，飲則拜浪婆。腳踏小船頭，獨速舞短蓑。笑伊漁陽操，空恃文章多。閒倚青竹竿，白日奈我何。短蓑不怕雨，白鷺相爭飛。短楫畫菰蒲，鬥作豪橫歸。笑伊水健兒，浪戰求光輝。不如竹枝弓，射鴨無是非。射鴨復射鴨，鴨驚菰蒲頭。鴛鴦亦零落，彩色難相求。儂是清浪兒，每踏清浪遊。笑伊鄉貢郎，踏土稱風流。如何丱角翁，至死不裹頭。師得天文章，所以相知懷。數年伊雒同，一旦江湖乖。江湖有故莊，小女啼喈喈。我憂未相識，乳養難和諧。幸以片佛衣，誘之令看齋。齋中百福言，催促西歸來。伊洛氣味薄，江湖文章多。坐緣江湖岸，意識鮮明波。銅鬥短蓑行，新章其奈何。茲焉激切句，非是等閒歌。制之附驛回，勿使餘風訛。都城第一寺，昭成屹嵯峨。為師書廣壁，仰詠時經過。徘徊相思心，老淚雙滂沱。江南邑中寺，平地生勝山。開元吳語僧，律韻高且閒。妙藥溪岸平，桂榜往復還。樹石相鬥生，紅綠各異顏。風味我遙憶，新奇師獨攀。報恩兼報德，寺與山爭鮮。橙橘金蓋檻，竹蕉綠凝禪。經章音韻細，風磬清泠翩。離腸繞師足，舊憶隨路延。不知幾千尺，至死方綿綿。鄉在越鏡中，分明見歸心。鏡芳步步綠，鏡水日日深。異剎碧天上，古香清桂岑。朗約徒在昔，章句忽盈今。幸因西飛葉，書作東風吟。落我病枕上，慰此浮恨侵。牽師袈裟別，師斷袈裟歸。問師何苦去，感吃言語稀。意恐被詩餓，欲住將底依。盧殷劉言史，餓死君已噫。不忍見別君，哭君他是非。詩人苦為詩，不如脫空飛。一生空鷕氣，非諫復非譏。脫枯掛寒枝，棄如一唾微。一步一步乞，半片半片衣。倚詩為活計，從古多無肥。詩飢老不怨，勞師淚霏霏。妾恨比斑竹，下盤煩冤根。有筍未出土，中已含淚痕。五月中夜息，飢蚊尚營營。但將膏血求，豈覺性命輕。顧己寧自愧，飲人以偷生。願為天下幮，一使夜景清。青山白屋有仁人，贈炭價重雙烏銀。驅卻坐上千重寒，燒出爐中一片春。吹霞弄日光不定，暖得曲身成直身。去塵咫尺步，山笑康樂巖。天開紫石屏，泉縷明月簾。仙凝刻削跡，靈綻雲霞纖。悅聞若有待，瞥見終無厭。俗玩詎能近，道嬉方可淹。踏著不宕機，欲歸多浮嫌。古醉今忽醒，今求古仍潛。古今相共失，語默兩難恬。贈君噴玉布，一濯高嶄嶄。借車載傢俱，傢俱少於車。借者莫彈指，貧窮何足嗟。百年徒役走，萬事盡隨花。鑄鏡須青銅，青銅易磨拭。結交遠小人，小人難姑息。鑄鏡圖鑑微，結交圖相依。凡銅不可照，小人多是非。等閒拜日晚，夫妻猶相瘡。況是賢人冤，何必哭飛揚。昨夜夢得劍，為君藏中腸。會將當風烹，血染布衣裳。勞君又叩門，詞句失尋常。我不忍出廳，血字溼土牆。血字耿不滅，我心懼惶惶。會有鏗鏘夫，見之目生光。生光非等閒，君其且安詳。獨訪千里信，回臨千里河。家在吳楚鄉，淚寄東南波。遠客夜衣薄，厭眠待雞鳴。一床空月色，四壁秋蛩聲。守淡遺眾俗，養痾念餘生。方全君子拙，恥學小人明。蚊蚋亦有時，羽毛各有成。如何騏驥跡，踡跼未能行。西北有平路，運來無相輕。巖谷不自勝，水木幽奇多。朔風入空曲，涇流無大波。迢遞徑難盡，參差勢相羅。雪霜有時洗，塵土無由和。潔冷誠未厭，晚步將如何。出曲水未斷，入山深更重。泠泠若仙語，皎皎多異容。萬響不相雜，四時皆有濃。日月互分照，雲霞各生峰。久迷向方理，逮茲聳前蹤。荒策每恣遠，戇步難自回。已抱苔蘚疾，尚凌潺湲隈。驛驥苦銜勒，籠禽恨摧頹。實力苟未足，浮誇信悠哉。顧惟非時用，靜言還自咍。朔水刀劍利，秋石瓊瑤鮮。魚龍氣不腥，潭洞狀更妍。磴雪入呀谷，掬星灑遙天。聲忙不及韻，勢疾多斷漣。輸去雖有恨，躁氣一何顛。蜿蜒相纏掣，犖确亦迴旋。黑草濯鐵發，白苔浮冰錢。具生此雲遙，非德不可甄。何況被犀士，制之空以權。始知靜剛猛，文教從來先。空谷聳視聽，幽湍澤心靈。疾流脫鱗甲，疊岸衝風霆。丹巘墮環景，霽波灼虛形。淙淙豗厚軸，稜稜攢高冥。弱棧跨旋碧，危梯倚凝青。飄飄鶴骨仙，飛動鰲背庭。常聞誇大言，下顧皆細萍。百尺明鏡流，千曲寒星飛。為君洗故物，有色如新衣。不飲泥土汙，但飲雪霜飢。石稜玉纖纖，草色瓊霏霏。谷磑有餘力，溪舂亦多機。從來一智萌，能使眾利歸。因之山水中，喧然論是非。入深得奇趣，升險為良躋。搜勝有聞見，逃俗無蹤蹊。穴流恣迴轉，竅景忘東西。戇獸鮮猜懼，羅人巧罝罤。幽馳異處所，忍慮多端倪。虛獲我何飽，實歸彼非迷。斯文浪雲潔，此旨誰得齊。屑珠瀉潺湲，裂玉何威瑰。若調千瑟弦，未果一曲諧。古駭毛髮慄，險驚視聽乖。二老皆勁骨，風趨緣欹崖。地遠有餘美，我遊採棄懷。乘時幸勤鑑，前恨多幽霾。弱力謝剛健，蹇策貴安排。始知隨事靜，何必當夕齋。昔浮南渡飆，今攀朔山景。物色多瘦削，吟笑還孤永。日月凍有稜，雪霜空無影。玉噴不生冰，瑤渦旋成井。潛角時聳光，隱鱗乍漂冏。再吟獲新勝，返步失前省。愜懷雖已多，惕慮未能整。頹陽落何處，升魄銜疏嶺。聖朝搜巖谷，此地多遺玩。怠惰成遠遊，頑疏恣靈觀。勁飆刷幽視，怒水懾餘懦。曾是結芳誠，遠茲勉流倦。冰條聳危慮，霜翠瑩遐眄。物誘信多端，荒尋諒難遍。去矣朔之隅，翛然楚之甸。僧貌淨無點，僧衣寧綴華。尋常晝日行，不使身影斜。飯術煮松柏，坐山敷雲霞。欲知禪隱高，緝薜為袈裟。何以定交契，贈君高山石。何以保貞堅，贈君青松色。貧居過此外，無可相彩飾。聞君碩鼠詩，吟之淚空滴。碩鼠既穿墉，又齧機上絲。穿墉有閒土，齧絲無餘衣。朝吟枯桑柘，暮泣空杼機。豈是無巧妙，絲斷將何施。眾人尚肥華，志士多飢羸。願君保此節，天意當察微。前日遠別離，今日生白髮。欲知萬里情，曉臥半床月。常恐百蟲秋，使我芳草歇。白首眼垂血，望爾唯夢中。筋力強起時，魂魄猶在東。眼光寄明星，起來東望空。望空不見人，江海波無窮。衰老無氣力，呼叫不成風。孑然憶憶言，落地何由通。常師共被教，竟作生離翁。生離不可訴，上天何曾聰。未忍對松柏，自鞭殘朽躬。自鞭亦何益，知教非所崇。努力拄杖來，餘活與爾同。不然死後恥，遺死亦有終。天地有靈術，得之者惟君。--孟郊築爐地區外，積火燒氛氳。--韓愈照海鑠幽怪，滿空歊異氛。--孟郊山磨電奕奕，水淬龍蝹蝹。--韓愈太一裝以寶，列仙篆其文。--孟郊可用懾百神，豈惟壯三軍。--韓愈有時幽匣吟，忽似深潭聞。--孟郊風胡久已死，此劍將誰分。--韓愈行當獻天子，然後致殊勳。--孟郊豈如豐城下，空有鬥間雲。--韓愈歸情似泛空，飄蕩楚波中。羽扇掃輕汗，布帆篩細風。江花折菡萏，岸影泊梧桐。元舅唱離別，賤生愁不窮。十年白雲士，一卷紫芝書。來結崆峒侶，還期縹緲居。霞冠遺彩翠，月帔上空虛。寄謝泉根水，清泠閒有餘。淼淼望遠國，一萍秋海中。恩傳日月外，夢在波濤東。浪興豁胸臆，泛程舟虛空。既茲吟仗信，亦以難私躬。實怪賞不足，異鮮悅多叢。安危所繫重，徵役誰能窮。彼俗媚文史，聖朝富才雄。送行數百首，各以鏗奇工。冗隸竊抽韻，孤屬思將同。池中春蒲葉如帶，紫菱成角蓮子大。羅裙蟬鬢倚迎風，雙雙伯勞飛向東。芙蓉溼曉露，秋別南浦中。鴛鴦卷新贈，遙戀東床空。碧水不息浪，清溪易生風。參差坐成阻，飄颻去無窮。孤雲目雖斷，明月心相通。私情詎銷鑠，積芳在春叢。大樸既一剖，眾材爭萬殊。懿茲南海華，來與北壤俱。生長如自惜，雪霜無凋渝。籠籠抱靈秀，簇簇抽芳膚。寒日吐丹豔，赬子流細珠。鴛鴦花數重，翡翠葉四鋪。雨洗新妝色，一枝如一姝。聳異敷庭際，傾妍來坐隅。散彩飾機案，餘輝盈盤盂。高意因造化，常情逐榮枯。主公方寸中，陶植在須臾。養此奉君子，賞覿日為娛。始覺石楠詠，價傾賦兩都。棠頌庶可比，桂詞難以逾。因謝丘墟木，空採落泥塗。時來開佳姿，道去臥枯株。爭芳無由緣，受氣如鬱紆。抽肝在郢匠，嘆息何踟躕。追悲謝靈運，不得殊常封。縱然孔與顏，亦莫及此鬆。此鬆天格高，聳異千萬重。抓拏巨靈手，擘裂少室峰。擘裂風雨獰，抓拏指爪傭。道入難抱心，學生易墮蹤。時時數點仙，嫋嫋一線龍。霏微嵐浪際，遊戲顥興濃。品鬆徒高高，雌鳴詎嗈嗈。賞異尚可貴，賞潛誰能容。名華非典實，翦棄徒纖茸。刻削大雅文，所以不敢慵。動覺日月短，靜知時歲長。自悲道路人，暫宿空閒堂。孤燭讓清晝，紗巾斂輝光。高僧積素行，事外無剛強。我有巖下桂，願為爐中香。不惜青翠姿，為君揚芬芳。淮水色不汙，汴流徒渾黃。且將琉璃意，淨綴芙蓉章。明日還獨行，羈愁來舊腸。酒是古明鏡，輾開小人心。醉見異舉止，醉聞異聲音。酒功如此多，酒屈亦以深。罪人免罪酒，如此可為箴。老人行人事，百一不及周。凍馬四蹄吃，陟卓難自收。短景仄飛過，午光不上頭。少壯日與輝，衰老日與愁。日愁疑在日，歲箭迸如讎。萬事有何味，一生虛自囚。不知文字利，到死空遨遊。臥冷無遠夢，聽秋酸別情。高枝低枝風，千葉萬葉聲。淺井不供飲，瘦田長廢耕。今交非古交，貧語聞皆輕。念爾筋力盡，違我衣食恩。奈何粗獷兒，生鞭見死痕。舊使常以禮，新怨將誰吞。胡為乎泥中，消歇教義源。商山風雪壯，遊子衣裳單。四望失道路，百憂攢肺肝。日短覺易老，夜長知至寒。淚流瀟湘弦，調苦屈宋彈。識聲今所易，識意古所難。聲意今詎辨，高明鑑其端。寄靜不寄華，愛茲嵽嵲居。渴飲濁清泉，飢食無名蔬。敗菜不敢火，補衣亦寫書。古云儉成德，今乃實起予。戇叟戇不足，賢人賢有餘。役生皆促促，心竟誰舒舒。萬馬踏風衢，眾塵隨奔車。高賓盡不見，大道夜方虛。臥有洞庭夢，坐無長安儲。英髦空駭耳，煙火獨微如。厚念恐傷性，薄田憶親鋤。承世不出力，冬竹肯抽菹。外物莫相誘，約心誓從初。碧芳既似水，日日詠歸歟。春物與愁客，遇時各有違。故花辭新枝，新淚落故衣。日暮兩寂寞，飄然亦同歸。汝水無濁波，汝山饒奇石。大賢為此郡，佳士來如積。有客乘白駒，奉義愜所適。清風蕩華館，雅瑟泛瑤席。芳醑靜無喧，金尊光有滌。縱情孰慮損，聽論自招益。願折若木枝，卻彼曜靈夕。貴賤一相接，憂悰忽轉易。會合勿言輕，別離古來惜。請君駐徵車，良遇難再覿。石龍不見形，石雨如散星。山下晴皎皎，山中陰泠泠。水飛林木杪，珠綴莓苔屏。畜異物皆別，當晨景欲暝。泉芳春氣碧，鬆月寒色青。險力此獨壯，猛獸亦不停。日暮且回去，浮心恨未寧。萬株古柳根，拏此磷磷溪。野榜多屈曲，仙潯無端倪。春桃散紅煙，寒竹含晚悽。曉聽忽以異，芳樹安能齊。共疑落鏡中，坐泛紅景低。水意酒易醒，浪情事非迷。小儒峭章句，大賢嘉提攜。潛竇韻靈瑟，翠崖鳴玉珪。主人稷卨翁，德茂芝朮畦。鑿出幽隱端，氣象皆升躋。曾是清樂抱，逮茲幾省溪。宴位席蘭草，濫觴驚鳧鷖。靈味薦魴瓣，金花屑橙齏。江調擺衰俗，洛風遠塵泥。徒言奏狂狷，詎敢忘筌蹄。南中少平地，山水重疊生。別泉萬餘曲，迷舟獨難行。四際亂峰合，一眺千慮並。潺湲冬夏冷，光彩晝夜明。賞心難久勝，離腸忽自驚。古木搖霽色，高風動秋聲。飲爾一樽酒，慰我百憂輕。嘉期何處定，此晨堪寄情。蒙籠楊柳館，中有南風生。風生今為誰，湘客多遠情。孤枕楚水夢，獨帆楚江程。覺來殘恨深，尚與歸路並。玉匣五絃在，請君時一鳴。方憑指下弦，寫出心中言。寸草賤子命，高山主人恩。遊邊風沙意，夢楚波濤魂。一日引別袂，九回沾淚痕。自悲何以然，在禮闕晨昏。名利時轉甚，是非宵亦喧。浮情少定主，百慮隨世翻。舉此胸臆恨，幸從賢哲論。明明三飛鸞，照物如朝暾。靜境無濁氛，清雨零碧雲。千山不隱響，一葉動亦聞。即此佳志士，精微誰相群。欲識楚章句，袖中蘭茝薰。昔歲辭親淚，今為戀主泣。去住情難並，別離景易戢。夭矯大空鱗，曾為小泉蟄。幽意獨沉時，震雷忽相及。神行既不宰，直致非所執。至運本遺功，輕生各自立。大君思此化，良佐自然集。寶鏡無私光，時文有新習。慈親誡志就，賤子歸情急。擢第謝靈臺，牽衣出皇邑。行襟海日曙，逸抱江風入。蒹葭得波浪，芙蓉紅岸溼。雲寺勢動搖，山鍾韻噓吸。舊遊期再踐，懸水得重挹。松蘿雖可居，青紫終當拾。舊說天下山，半在黔中青。又聞天下泉，半落黔中鳴。山水千萬繞，中有君子行。儒風一以扇，汙俗心皆平。我願中國春，化從異方生。昔為陰草毒，今為陽華英。嘉實綴綠蔓，涼湍瀉清聲。逍遙物景勝，視聽空曠並。困驥猶在轅，沉珠尚隱精。路遐莫及眄，泥汙日已盈。歲晏將何從，落葉甘自輕。青山輾為塵，白日無閒人。自古推高車，爭利西入秦。王門與侯門，待富不待貧。空攜一束書，去去誰相親。波中出吳境，霞際登楚岑。山寺一別來，雲蘿三改陰。詩誇碧雲句，道證青蓮心。應笑泛萍者，不知鬆隱深。胡風激秦樹，賤子風中泣。家家朱門開，得見不可入。長安十二衢，投樹鳥亦急。高閣何人家，笙簧正喧吸。不行山下地，唯種山上田。腰斧斫旅鬆，手瓢汲家泉。詎知文字力，莫記日月遷。蟠木為我身，始得全天年。昧者理芳草，蒿蘭同一鋤。狂飆怒秋林，曲直同一枯。嘉木忌深蠹，哲人悲巧誣。靈均入迴流，靳尚為良謨。我願分眾泉，清濁各異渠。我願分眾巢，梟鸞相遠居。此志諒難保，此情竟何如。湘弦少知音，孤響空踟躕。烈士不憂身，為君吟苦辛。男兒久失意，寶劍亦生塵。浮俗官是貴，君子道所珍。況當聖明主，豈乏證玉臣。濁水無白日，清流鑑蒼旻。賢愚皎然別，結交當有因。青山臨黃河，下有長安道。世上名利人，相逢不知老。仙機札札織鳳凰，花開七十有二行。天霞落地攢紅光，風枝嫋嫋時一颺，飛散葩馥繞空王。忽驚錦浪洗新色，又似宮娃逞妝飾。終當一使移花根，還比蒲桃天上植。一拳芙蓉水，傾玉何泠泠。仙情夙已高，詩味今更馨。試啜月入骨，再銜愁盡醒。荷君道古誠，使我善飛翎。天寶太白歿，六義已消歇。大哉國風本，喪而王澤竭。先生今復生，斯文信難缺。下筆證興亡，陳詞備風骨。高秋數奏琴，澄潭一輪月。誰作采詩官，忍之不揮發。北風臨大海，堅冰臨河面。下有大波瀾，對之無由見。求友須在良，得良終相善。求友若非良，非良中道變。欲知求友心，先把黃金煉。餓犬齰枯骨，自吃饞飢涎。今文與古文，各各稱可憐。亦如嬰兒食，餳桃口旋旋。唯有一點味，豈見逃景延。繩床獨坐翁，默覽有所傳。終當罷文字，別著逍遙篇。從來文字淨，君子不以賢。一閉黃蒿門，不聞白日事。生氣散成風，枯骸化為地。負我十年恩，欠爾千行淚。灑之北原上，不待秋風至。自念西上身，忽隨東歸風。長安日下影，又落江湖中。離婁豈不明，子野豈不聰。至寶非眼別，至音非耳通。因緘俗外詞，仰寄高天鴻。邊地春不足，十里見一花。及時須遨遊，日暮饒風沙。鴉路不可越，三十六渡溪。有物飲碧水，高林掛青蜺。歷覽道更險，驅使跡頻暌。視聽易常主，心魂互相迷。浪石忽搖動，沙堤信難躋。危峰紫霄外，古木浮雲齊。出阻望汝郡，大賢多招攜。疲馬戀舊秣，羈禽思故棲。應憐泣楚玉，棄置如塵泥。巴山上峽重複重，陽臺碧峭十二峰。荊王獵時逢暮雨，夜臥高丘夢神女。經紅流煙溼豔姿，行雲飛去明星稀。目極魂斷望不見，猿啼三聲淚沾衣。見盡數萬里，不聞三聲猿。但飛蕭蕭雨，中有亭亭魂。千載楚襄恨，遺文宋玉言。至今青冥裡，雲結深閨門。眾虻聚病馬，流血不得行。後路起夜色，前山聞虎聲。此時遊子心，百尺風中旌。謝客吟一聲，霜落群聽清。文含元氣柔，鼓動萬物輕。嘉木依性植，曲枝亦不生。塵埃徐庾詞，金玉曹劉名。章句作雅正，江山益鮮明。萍蘋一浪草，菰蒲片池榮。曾是康樂詠，如今搴其英。顧惟菲薄質，亦願將此並。嶽嶽冠蓋彥，英英文字雄。瓊音獨聽時，塵韻固不同。春雲生紙上，秋濤起胸中。時吟五君詠，再舉七子風。何幸鬆桂侶，見知勤苦功。願將黃鶴翅，一借飛雲空。曲木忌日影，讒人畏賢明。自然照燭間，不受邪佞輕。不有百鍊火，孰知寸金精。金鉛正同爐，願分精與粗。北山少日月，草木苦風霜。貧士在重坎，食梅有酸腸。萬俗皆走圓，一身猶學方。常恐眾毀至，春葉成秋黃。大賢秉高鑑，公燭無私光。暗室曉未及，幽行涕空行。師住青山寺，清華常繞身。雖然到城郭，衣上不棲塵。一意兩片雲，暫合還卻分。南雲乘慶歸，北雲與誰群。寄聲千里風，相喚聞不聞。蓮子不可得，荷花生水中。猶勝道傍柳，無事蕩春風。淥萍與荷葉，同此一水中。風吹荷葉在，淥萍西復東。蓮花未開時，苦心終日卷。春水徒盪漾，荷花未開展。百川有餘水，大海無滿波。器量各相懸，賢愚不同科。群辯有姿語，眾歡無行歌。唯餘洛陽子，鬱郁恨常多。時讀過秦篇，為君涕滂沱。為客棲未定，況當玄月中。繁雲翳碧霄，落雪和清風。郊陌絕行人，原隰多飛蓬。耕牛返村巷，野鳥依房櫳。我無飢凍憂，身託蓮花宮。安閒賴禪伯，復得疏塵蒙。覽君郢曲文，詞彩何衝融。謳吟不能已，頓覺形神空。松柏死不變，千年色青青。志士貧更堅，守道無異營。每彈瀟湘瑟，獨抱風波聲。中有失意吟，知者淚滿纓。何以報知者，永存堅與貞。短松鶴不巢，高石雲不棲。君今瀟湘去，意與雲鶴齊。力買奇險地，手開清淺溪。身披薜荔衣，山陟莓苔梯。一卷冰雪文，避俗常自攜。河水昏復晨，河邊相送頻。離杯有淚飲，別柳無枝春。一笑忽然斂，萬愁俄已新。東波與西日，不惜遠行人。豔女皆妒色，靜女獨檢蹤。任禮恥任妝，嫁德不嫁容。君子易求聘，小人難自從。此志誰與諒，琴絃幽韻重。西城近日天，俗稟氣候偏。行子獨自渴，主人仍賣泉。燒烽碧雲外，牧馬青坡巔。何處鶻突夢，歸思寄仰眠。洛水春渡闊，別離心悠悠。一生空吟詩，不覺成白頭。向事每計較，與山實綢繆。太華天上開，其下車轍流。縣街無塵土，過客多淹留。坐飲孤驛酒，行思獨山遊。逸關嵐氣明，照渭空漪浮。玉珂擺新歡，聲與鸞鳳儔。朝謁大家事，唯餘去無由。花嬋娟，泛春泉。竹嬋娟，籠曉煙。妓嬋娟，不長妍。月嬋娟，真可憐。夜半姮娥朝太一，人間本自無靈匹。漢宮承寵不多時，飛燕婕妤相妒嫉。不飲濁水瀾，空滯此汴河。坐見繞岸水，盡為還海波。四時不在家，弊服斷線多。遠客獨憔悴，春英落婆娑。汴水饒曲流，野桑無直柯。但為君子心，嘆息終靡他。洛河向西道，石波橫磷磷。清風送君子，車遠無還塵。春別亦蕭索，況茲冰霜晨。零落景易入，鬱抑抱難申。百宵華燈宴，一旦星散人。歲去弦吐箭，憂來蠶抽綸。綿綿無窮事，各各馳繞身。徘徊黃縹緲，倏忽春霜賓。相為物表物，永謝區中姻。日嗟來教士，仰望無由親。東都清風減，君子西歸朝。獨抱歲晏恨，泗吟不成謠。貴遊意多味，賤別情易消。回雁憶前叫，浪鳧念後漂。悠悠孤飛景，聳聳銜霜條。昧趣多滯澀，懶朋寡新僚。病深理方悟，悔至心自燒。寂靜道何在，憂勤學空饒。乃知減聞見，始遂情逍遙。文字徒營織，聲華諒疑驕。顧慚耕稼士，樸略氣韻調。善士有餘食，佳畦冬生苗。養人在養身，此旨清如韶。願貢高古言，敢望錫類招。蜀色庶可比，楚叢亦應無。醉紅不自力，狂豔如索扶。麗蕊惜未掃，宛枝長更紆。何人是花侯，詩老強相呼。萱草女兒花，不解壯士憂。壯士心是劍，為君射鬥牛。朝思除國讎，暮思除國讎。計盡山河畫，意窮草木籌。智士日千慮，愚夫唯四愁。何必在波濤，然後驚沉浮。伯倫心不醉，四皓跡難留。出處各有時，眾議徒啾啾。見此原野秀，始知造化偏。山村不假陰，流水自雨田。家家梯碧峰，門門鎖青煙。因思蛻骨人，化作飛桂仙。爾室何不安，爾孝無與齊。一言應對姑，一度為出妻。往轍才晚鐘，還轍及晨雞。往還跡徒新，很戾竟獨迷。娥女無禮數，汙家如糞泥。父母吞聲哭，禽鳥亦為啼。如何天與惡，不得和鳴棲。山色挽心肝，將歸盡日看。村肩籃輿子，野坐白髮官。鶯弄方短短，花明碎攢攢。琉璃堆可掬，琴瑟饒多歡。翠韻仙窈窕，嵐漪出無端。養館洞庭秋，響答虛吹彈。丹霞煥上清，八風鼓太和。回我神霄輦，遂造嶺玉阿。咄嗟天地外，九圍皆我家。上採白日精，下飲黃月華。靈觀空無中，鵬路無間邪。顧見魏賢安，濁氣傷汝和。勤研玄中思，道成更相過。豈獨科斗死，所嗟文字捐。蒿蔓轉驕弄，菱荇減嬋娟。未遂擺鱗志，空思吹浪旋。何當再霖雨，洗濯生華鮮。去春會處今春歸，花數不減人數稀。朝笑片時暮成泣，東風一向還西輝。強行尋溪水，洗卻殘病姿。花景晼晚盡，麥風清泠吹。交道賤來見，世情貧去知。高閒思楚逸，澹泊厭齊兒。終伴碧山侶，結言青桂枝。何處山不幽，此中情又別。一僧敲一磬，七子吟秋月。激石泉韻清，寄枝風嘯咽。泠然諸境靜，頓覺浮累滅。扣寂兼探真，通宵詎能輟。好鳥無雜棲，華堂有嘉攜。琴樽互傾奏，歌賦相和諧。但嘉魚水合，莫令雲雨乖。一為鵾雞彈，再鼓壯士懷。初景待誰曉，新春逐君來。願言良友會，高駕不知回。隱詠不誇俗，問禪徒淨居。翻將白雲字，寄向青蓮書。擬古投鬆坐，就明開紙疏。昭昭南山景，獨與心相如。上將秉神略，至兵無猛威。三軍當嚴冬，一撫勝重衣。霜劍奪眾景，夜星失長輝。蒼鷹獨立時，惡鳥不敢飛。武牢鎖天關，河橋紐地機。大將奚以安，守此稱者稀。貧士少顏色，貴門多輕肥。試登山嶽高，方見草木微。山嶽恩既廣，草木心皆歸。棲遲青山巔，高靜身所便。不踐有命草，但飲無聲泉。齋性空轉寂，學情深更專。經文開貝葉，衣制垂秋蓮。厭此俗人群，暫來還卻旋。誰言形影親，燈滅影去身。誰言魚水歡，水竭魚枯鱗。昔為同恨客，今為獨笑人。舍予在泥轍，飄跡上雲津。臥木易成蠹，棄花難再春。何言對芳景，愁望極蕭晨。埋劍誰識氣，匣弦日生塵。願君語高風，為餘問蒼旻。望裡失卻山，聽中遺卻泉。松枝休策雲，藥囊翻貯錢。曾依青桂鄰，學得白雪弦。別來意未回，世上為隱仙。秋風吹白髮，微官自蕭索。江僧何用嘆，溪縣饒寂寞。楚思物皆清，越山勝非薄。時看鏡中月，獨向衣上落。多謝入冥鴻，笑予在籠鶴。剛有下水船，白日留不得。老人獨自歸，苦淚滿眼黑。東洛尚淹玩，西京足芳妍。大賓威儀肅，上客冠劍鮮。豈惟空戀闕，亦以將朝天。侷促塵末吏，幽老病中弦。徒懷青雲價，忽至白髮年。何當補風教，為薦三百篇。赤日千里火，火中行子心。孰不苦焦灼，所行為貧侵。山木豈無涼，猛獸蹲清陰。歸人憶平坦，別路多嶇嶔。賴得竟陵守，時聞建安吟。贈別折楚芳，楚芳搖衣襟。玉縷青葳蕤，結為芳樹姿。忽驚明月鉤，鉤出珊瑚枝。灼灼不死花，濛濛長生絲。飲柏泛仙味，詠蘭擬古詞。霜風清颼颼，與君長相思。不似人手致，豈關地勢偏。孤光嫋餘翠，獨影舞多妍。迸火燒閒地，紅星墮青天。忽驚物表物，嘉客為留連。深鎖銀泉甃，高葉架雲空。不與凡木並，自將仙蓋同。影疏千點月，聲細萬條風。迸子鄰溝外，飄香客位中。花杯承此飲，椿歲小無窮。朔雪寒斷指，朔風勁裂冰。胡中射鵰者，此日猶不能。翩翩羽林兒，錦臂飛蒼鷹。揮鞭決白馬，走出黃河凌。於鵠值諫議，以球不能官。焦蒙值舍人，以杯不得完。可惜大雅旨，意此小團欒。名回不敢辨，心轉實是難。不惜為君轉，轉非君子觀。轉之復轉之，強轉誰能歡。哀哉虛轉言，不可窮波瀾。冷氣入瘡痛，夜來痛如何。瘡從公怒生，豈以私恨多。公怒亦非道，怒消乃天和。古有煥輝句，嵇康閒婆娑。請君吟嘯之，正氣庶不訛。夜學曉未休，苦吟神鬼愁。如何不自閒，心與身為讎。死辱片時痛，生辱長年羞。清桂無直枝，碧江思舊遊。灘鬧不妨語，跨溪仍置亭。置亭嵽嵲頭，開窗納遙青。遙青新畫出，三十六扇屏。褭褭立平地，稜稜浮高冥。一日數開扉，仙閃目不停。徒誇遠方岫，曷若中峰靈。拔意千餘丈，浩言永堪銘。浩言無愧同，愧同忍醜醒。致之未有力，力在君子聽。將軍不誇劍，才氣為英雄。五嶽拽力內，百川傾意中。本立誰敢拔，飛文自難窮。前時天地翻，已有扶正功。南巡竟不返，帝子怨逾積。萬里喪蛾眉，瀟湘水空碧。冥冥荒山下，古廟收貞魄。喬木深青春，清光滿瑤席。搴芳徒有薦，靈意殊脈脈。玉佩不可親，裴回煙波夕。相思繞我心，日夕千萬重。年光坐婉娩，春淚銷顏容。--孟郊臺鏡晦舊暉，庭草滋深茸。望夫山上石，別劍水中龍。--韓愈詩句臨離袂，酒花薰別顏。水程千里外，岸泊幾宵間。風葉亂辭木，雪猿清叫山。南中多古事，詠遍始應還。美人廢琴瑟，不是無巧彈。聞君郢中唱，始覺知音難。驚蓬無還根，馳水多分瀾。倦客厭出門，疲馬思解鞍。何以寫此心，贈君握中丹。弱弱本易驚，看看勢難定。因風似醉舞，盡日不能正。時邀詠花女，笑輟春妝鏡。曉鶴彈古舌，婆羅門叫音。應吹天上律，不使塵中尋。虛空夢皆斷，歆唏安能禁。如開孤月口，似說明星心。既非人間韻，枉作人間禽。不如相將去，碧落窠巢深。萬類皆有性，各各稟天和。蠶身與汝身，汝身何太訛。蠶身不為己，汝身不為佗。蠶絲為衣裳，汝絲為網羅。濟物幾無功，害物日已多。百蟲雖切恨，其將奈爾何。楚水結冰薄，楚云為雨微。野梅參差發，旅榜逍遙歸。古人留清風，千載遙贈君。破鬆見貞心，裂竹見直文。殘月色不改，高賢德常新。家懷詩書富，宅抱草木貧。安得一蹄泉，來化千尺鱗。含意永不語，釣璜幽水濱。我飲不在醉，我歡長寂然。酌溪四五盞，聽彈兩三絃。煉性靜棲白，洗情深寄玄。號怒路傍子，貪敗不貪全。燈前雙舞蛾，厭生何太切。想爾飛來心，惡明不惡滅。天若百尺高，應去掩明月。生死方知交態存，忍將齰齖報幽魂。十年同在平原客，更遣何人哭寢門。桔槔烽火晝不滅，客路迢迢信難越。古鎮刀攢萬片霜，寒江浪起千堆雪。此時西去定如何，空使南心遠悽切。長安無緩步，況值天景暮。相逢灞滻間，親戚不相顧。自嘆方拙身，忽隨輕薄倫。常恐失所避，化為車轍塵。此中生白髮，疾走亦未歇。萬木皆未秀，一林先含春。此地獨何力，我公佈深仁。霜葉日舒捲，風枝遠埃塵。初英濯紫霞，飛雨流清津。賞異出囂雜，折芳積歡忻。文心茲焉重，俗尚安能珍。碧玉妝粉比，飛瓊穠豔均。鴛鴦七十二，花態並相新。常恐遺秀志，迨茲廣宴陳。芳菲爭勝引，歌詠竟良辰。方知戲馬會，永謝登龍賓。揚帆過彭澤，舟人訝嘆息。不見種柳人，霜風空寂歷。天子憂劇縣，寄深華省郎。紛紛風響珮，蟄蟄劍開霜。舊事笑堆案，新聲唯雅章。誰言百里才，終作橫天樑。江鴻恥承眷，雲津未能翔。徘徊塵俗中，短毳無輝光。襄陽青山郭，漢江白銅堤。謝公領茲郡，山水無塵泥。鐵馬萬霜雪，絳旗千虹霓。風漪參差泛，石板重疊躋。舊淚不復墮，新歡居然齊。還耕竟原野，歸老相扶攜。物色增曖曖，寒芳更萋萋。淵清有遐略，高躅無近蹊。即此富蒼翠，自然引翔棲。曩遊常抱憶，夙好今尚暌。願言從逸轡，暇日凌清溪。會合一時哭，別離三斷腸。殘花不待風，春盡各飛揚。歡去收不得，悲來難自防。孤門清館夜，獨臥明月床。忠直血白刃，道路聲蒼黃。食恩三千士，一旦為豺狼。海島士皆直，夷門士非良。人心既不類，天道亦反常。自殺與彼殺，未知何者臧。洞庭非人境，道路行虛空。二客月中下，一帆天外風。魚龍波五色，金碧樹千叢。閃怪如可懼，在誠無不通。扣奇知浩淼，採異訪穹崇。物表即高韻，人間訪仙公。宣城文雅地，謝守聲聞融。證玉易為力，辨珉誰不同。從茲阮籍淚，且免泣途窮。長安車馬道，高槐結浮陰。下有名利人，一人千萬心。黃鵠多遠勢，滄溟無近潯。怡怡靜退姿，泠泠思歸吟。菱唱忽生聽，芸書回望深。清風散言笑，餘花綴衣襟。獨恨魚鳥別，一飛將一沉。國老出為將，紅旗入青山。再招門下生，結束餘病孱。自笑騎馬醜，強從驅馳間。顧顧磨天路，嫋嫋鏡下顏。文魄既飛越，宦情唯等閒。羨他白麵少，多是清朝班。惜命非所報，慎行誠獨艱。悠悠去住心，兩說何能刪。朱弦奏離別，華燈少光輝。物色豈有異，人心顧將違。客程殊未已，歲華忽然微。秋桐故葉下，寒露新雁飛。遠遊起重恨，送人念先歸。夜集類飢鳥，晨光失相依。馬跡繞川水，雁書還閨闈。常恐親朋阻，獨行知慮非。欲知惜別離，瀉水還清池。此地有君子，芳蘭步葳蕤。手掇雜英珮，意搖春夜思。莫作繞山雲，迴圈無定期。碧草凌古廟，清塵鎖秋窗。當時獨宰割，猛志誰能降。鼓氣雷作敵，劍光電為雙。新悲徒自起，舊恨空浮江。寄泣須寄黃河泉，此中怨聲流徹天。愁人獨有夜燈見，一紙鄉書淚滴穿。